《主言》

孔子閒居，曾子侍。孔子曰：「參，今之君子，惟士與大夫之言之間也，其至於君子之言者甚希矣。於乎！吾主言其不出而死乎！哀哉！」

曾子起曰：「敢問：何謂『主言』？」孔子不應。曾子懼，肅然摳衣下席曰：「弟子知其不孫也，得夫子之間也難，是以敢問也。」

孔子不應，曾子懼，退負序而立。孔子曰：「參！女可語明主之道與？」曾子曰：「不敢以為足也，得夫子之間也難，是以敢問。」

孔子曰：「吾語女：道者，所以明德也；德者，所以尊道也。是故非德不尊，非道不明。雖有國焉，不教不服，不可以取千里。雖有博地眾民，不以其地治之，不可以霸主。是故昔者明主內脩七教，外行三至。七教脩焉，可以守；三至行焉，可以征。七教不脩，雖守不固；三至不行，雖征不服。是故明主之守也，必折衝於千里之外；其征也，衽席之上還師。是故內脩七教而上不勞，外行三至而財不費，此之謂明主之道也。」

曾子曰：「敢問：不費、不勞，可以為明乎？」孔子愀然揚麋曰：「參！女以明主為勞乎？昔者舜左禹而右皋陶，不下席而天下治。夫政之不中，君之過也。政之既中，令之不行，職事者之罪也。明主奚為其勞也？昔者明主關譏而不征，市阖而不稅，稅十取一，使民之力，歲不過三日，入山澤以時，有禁而無征，此六者取財之路也。明主捨其四者而節其二者，明主焉取其費也？」

曾子曰：「敢問：何謂七教？」孔子曰：「上敬老則下益孝，上順齒則下益悌，上樂施則下益諒，上親賢則下擇友，上好德則下不隱，上惡貪則下恥爭，上強果則下廉恥，民皆有別，則貞、則正，亦不勞矣，此謂七教。七教者，治民之本也，教定是正矣。上者，民之表也。表正，則何物不正？是故君先立於仁，則大夫忠，而士信、民敦、工璞、商愨、女憧、婦空空，七者教之志也。七者布諸天下而不窕，內諸尋常之室而不塞。是故聖人等之以禮，立之以義，行之以順，而民棄惡也如灌。」

曾子曰：「弟子則不足，道則至矣。」孔子曰：「參！姑止！又有焉。昔者明主之治民有法，必別地以州之，分屬而治之，然後賢民無所隱，暴民無所伏；使有司日省如時考之，歲誘賢焉，則賢者親，不肖者懼；使之哀鰥寡，養孤獨，恤貧窮，誘孝悌，選賢舉能。此七者脩，則四海之內無刑民矣。上之親下也如腹心，則下之親上也如保子之見慈母也。上下之相親如此，然後令則從、施則行。因民既邇者說，遠者來懷。然後布指知寸，布手知尺，舒肘知尋，十尋而索；百步而堵，三百步而里，千步而井，三井而句烈，三句烈而距；五十里而封，百里而有都邑；乃為畜積衣裘焉，使處者恤行者有興亡。是以蠻夷諸夏雖衣冠不同、言語不合，莫不來至，朝覲於王。故曰：無市而民不乏，無刑而民不違。畢弋田獵之得，不以盈宮室也：徵斂於百姓，非以充府庫也；慢怛以補不足，禮節以損有餘。故曰：多信而寡貌。其禮可守，其信可復，其跡可履其於信也，如四時春秋冬夏。其博有萬民也，如飢而食，如渴而飲，下土之人信之夫！暑熱凍寒，遠若邇；非道邇也，及其明德也。是以兵革不動而威，用利不施而親，此之謂『明主之守也，折衝乎千里之外』，此之謂也。」

曾子曰：「敢問，何謂三至？」孔子曰：「至禮不讓而天下治，至賞不費而天下之士說，至樂無聲而天下之民和。明主篤行三至，故天下之君可得而知也，天下之士可得而臣也，天下之民可得而用也。」

曾子曰：「敢問：何謂也？」孔子曰：「昔者明主以盡知天下良士之名，既知其名，又知其數；既知其數，又知其所在。明主因天下之爵，以尊天下之士，此之謂『至禮不讓而天下治』。因天下之祿，以富天下之士，此之謂『至賞不費而天下之士說』。天下之士說，則天下之明譽興。故曰：所謂天下之至仁者，能合天下之至親者也。所謂天下之至知者，能用天下之至和者也。所謂天下之至明者，能選天下之至良者也。此三者咸通，然後可以征。是故仁者莫大於愛人，知者莫大於知賢，政者莫大於官賢，有土之君脩此三者，則四海之內拱而俟，然後可以征。明主之所征，必道之所廢者也。彼廢道而不行，然後誅其君，致其征，弔其民，而不奪其財也。故曰：明主之征也，猶時雨也，至則民說矣。是故行施彌博，得親彌眾，此之謂『衽席之上乎還師』。」

#@

《哀公問五義》

魯哀公問於孔子曰：「吾欲論吾國之士，與之為政，何如者取之？」孔子對曰：「生乎今之世，志古之道；居今之俗，服古之服。舍此而為非者，不亦鮮乎？」

哀公曰：「然則今夫章甫、句屨、紳帶而搢笏者，此皆賢乎？」孔子曰：「否，不必然。今夫端衣、玄裳、冕而乘路者，志不在於食葷；斬衰、簡屨、杖而歠粥者，志不在於飲食。故生乎今之世，志古之道；居今之俗，服古之服；舍此而為非者，雖有，不亦鮮乎？」

哀公曰：「善！何如則可謂庸人矣？」孔子對曰：「所謂庸人者，口不能道善言，而志不邑邑；不能選賢人善士而託身焉，以為己憂。動行不知所務，止立不知所定；日選於物，不知所貴；從物而流，不知所歸，五鑿為政，心從而壞；若此，則可謂庸人矣。」

哀公曰：「善！何如則可謂士矣？」孔子對曰：「所謂士者，雖不能盡道術，必有所由焉；雖不能盡善盡美，必有所處焉。是故知不務多，而務審其所知；行不務多，而務審其所由；言不務多，而務審其所謂；知既知之，行既由之，言既順之，若夫性命肌膚之不可易也，富貴不足以益，貧賤不足以損。若此，則可謂士矣。」

哀公曰：「善！何如則可謂君子矣？」孔子對曰：「所謂君子者，躬行忠信，其心不買；仁義在己，而不害不志；聞志廣博，而色不伐；思慮明達，而辭不爭；君子猶然如將可及也，而不可及也。如此，可謂君子矣。」

哀公曰：「善！敢問：何如可謂賢人矣？」孔子對曰：「所謂賢人者，好惡與民同情，取舍與民同統；行中矩繩，而不傷於本；言足法於天下，而不害於其身；躬為匹夫而願富貴，為諸侯而無財。如此，則可謂賢人矣。」

哀公曰：「善！敢問：何如可謂聖人矣？」孔子對曰：「所謂聖人者，知通乎大道，應變而不窮，能測萬物之情性者也。大道者，所以變化而凝成萬物者也。情性也者，所以理然、不然、取、舍者也。故其事大，配乎天地，參乎日月，雜於雲蜺，總要萬物，穆穆純純，其莫之能循；若天之司，莫之能職；百姓淡然，不知其善。若此，則可謂聖人矣。」哀公曰：「善！」

孔子出，哀公送之。

#@

《哀公問於孔子》

哀公問於孔子曰：「大禮何如？君子之言禮，何其尊也？」孔子曰：「丘也小人，何足以知禮？」君曰：「否！吾子言之也！」孔子曰：「丘聞之也：民之所由生，禮為大。非禮無以節事天地之神明也，非禮無以辨君臣上下長幼之位也，非禮無以別男女父子兄弟之親、昏姻、疏數之交也，君子以此之為尊敬然。然後以其所能教百姓，不廢其會節。有成事，然後治其雕鏤文章黼黻以嗣。其順之，然後言其喪算，備其鼎俎，設其豕腊，脩其宗廟，歲時以敬祭祀，以序宗族，則安其居處，醜其衣服，卑其宮室，車不雕幾，器不刻鏤，食不貳味，以與民同利，昔之君子之行禮者如此。」

公曰：「今之君子，胡莫之行也？」孔子曰：「今之君子，好色無厭，淫德不倦，荒怠傲慢，固民是盡，忤其眾以伐有道，求得當欲，不以其所。古之用民者由前，今之用民者由後。今之君子，莫為禮也！」

孔子侍坐於哀公。哀公曰：「敢問人道誰為大？」孔子愀然作色而對曰：「君及此言也，百姓之德也，固臣敢無辭而對。人道政為大。」

公曰：「敢問何謂為政？」孔子對曰：「政者，正也。君為正，則百姓從政矣。君之所為，百姓之所從也。君所不為，百姓何從？」

公曰：「敢問為政如之何？」孔子對曰：「夫婦別，父子親，君臣嚴，三者正，則庶民從之矣。」

公曰：「寡人雖無似也，願聞所以行三言之道。可得而聞乎？」孔子對曰：「古之為政，愛人為大，所以治。愛人，禮為大，所以治。禮，敬為大；敬之至也，大昏為大，大昏至矣。大昏既至，冕而親迎，親之也；親之也者，親之也。是故君子興敬為親，舍敬是遺親也。弗愛不親，弗敬不正；『愛』與『敬』，其政之本與？」

公曰：「寡人願有言，然冕而親迎，不已重乎？」孔子愀然作色而對曰：「合二姓之好，以繼先聖之後，以為天地、社稷、宗廟之主，君何謂已重乎？」

公曰：「寡人固。不固，焉得聞此言也？寡人欲問，不得其辭，請少進。」孔子曰：「天地不合，萬物不生。大昏，萬世之嗣也，君何以謂已重焉？」

孔子遂有言曰：「內以治宗廟之禮，足以配天地之神明；出以治直言之禮，足以立上下之敬。物恥足以振之。國恥足以興之。為政先禮。禮者，政之本與！」

孔子遂言曰：「昔三代明王之政，必敬其妻、子也有道。妻也者，親之主也，敢不敬與？子也者，親之後也，敢不敬與？君子無不敬也，敬身為大。身也者，親之枝也，敢不敬與？不能敬其身，是傷其親；傷其親，是傷其本；傷其本，枝從而亡。三者，百姓之象也，身以及身，子以及子，配以及配，君子行此三者，則愾乎天下矣。大王之道也如此，則國家順矣。」

公曰：「敢問何謂敬身？」孔子對曰：「君子過言，則民作辭；過動，則民作則。君子言不過辭，動不過則，百姓不命而敬恭。如是，則能敬其身；能敬其身，則能成其親矣。」

公曰：「敢問何謂成親？」孔子對曰：「君子也者，人之成名也。百姓歸之名，謂之『君子之子』，是使其親為君子也，是為成其親名也已。」

孔子遂言曰：「古之為政，愛人為大；不能愛人。不能有其身；不能有其身，不能安土；不能安土，不能樂天；不能樂天，不能成身。」

公曰：「敢問何謂成身？」孔子對曰：「不過乎物？」

公曰：「敢問君子何貴乎天道也？」孔子對曰：「貴其不已。如日月西東相從而不已也，是天道也；不閉其久也，是天道也；無為物成，是天道也；已成而明，是天道也。」

公曰：「寡人蠢愚冥煩，子識之心也！」孔子蹴然避席而對曰：「仁人不過乎物，孝子不過乎物，是仁人之事親也如事天，事天如事親，是故孝子成身。」

公曰：「寡人既聞是言也，無如後罪何？」孔子對曰：「君之及此言也，是臣之福也！」

#@

《禮三本》

禮有三本：天地者，性之本也；先祖者，類之本也；君師者，治之本也。無天地焉生？無先祖焉出？無君師焉治？三者偏亡，無安之人。故禮，上事天，下事地，宗事先祖，而寵君師，是禮之三本也。

王者天太祖，諸侯不敢懷，大夫、士有常宗，所以別貴始，德之本也。

郊止天子，社止諸侯，道及士大夫，所以別尊卑。尊者事尊，卑者事卑，宜鉅者鉅，宜小者小也。

故有天下者事七世，有國者事五世，有五乘之地者事三世，有三乘之地者事二世，待年而食者不得立宗廟，所以別積厚者流澤光、積薄者流澤卑也。

大饗尚玄尊，俎生魚，先大羹，貴飲食之本也。

大饗尚玄尊而用酒，食先黍稷而飯稻粱，祭嚌大羹而飽乎庶羞，貴本而親用。貴本之謂文，親用之謂理，兩者合而成文，以歸太一，夫是謂大隆。

故尊之尚玄酒也，俎之生魚也，豆之先大羹也，一也。

利爵之不啐也，成事之俎不嘗也，三侑之不食也，一也。

大昏之未發齊也，廟之未納尸也，始卒之未小斂也，一也。

大路車之素幭也，郊之麻冕也，喪服之先散帶也，一也。

三年之哭不反也，清廟之歌一倡而三歎也，縣一罄而尚拊搏、朱絃而通越也，一也。

凡禮始於脫，成於文，終於隆。故至備，情文俱盡；其次，情文佚興；其下，復情以歸太一。

天地以合，四海以洽，日月以明，星辰以行，江河以流，萬物以倡，好惡以節，喜怒以當，以為下則順，以為上則明，萬變不亂，貸之則喪。

#@

《禮察》

孔子曰：「君子之道譬猶防與？夫禮之塞，亂之所從生也；猶防之塞，水之所從來也。故以舊防為無用而壞之者，必有水敗；以舊禮為無所用而去之者，必有亂患。」故昏姻之禮廢，則夫婦之道苦，而淫辟之罪多矣；鄉飲酒之禮廢，則長幼之序失，而爭鬥之獄繁矣。聘射之禮廢，則諸侯之行惡，而盈溢之敗起矣。喪祭之禮廢，則臣子之恩薄，而倍死忘生之禮眾矣。

凡人之知，能見已然，不能見將然。禮者，禁於將然之前；而法者，禁於已然之後。是故法之用易見，而禮之所為生難知也。

若夫慶賞以勸善，刑罰以懲惡，先王執此之正，堅如金石，行此之信，順如四時；處此之功，無私如天地爾，豈顧不用哉？然如曰禮云禮云，貴絕惡於未萌、而起信於微眇，使民日從善遠罪而不自知也。孔子曰：「聽訟，吾猶人也，必也使無訟乎。」此之謂也。

為人主計者，莫如安審取舍。取舍之極，定於內；安危之萌，應於外。安者，非一日而安也；危者，非一日而危也；皆以積然，不可不察也。善不積，不足以成名；惡不積，不足以滅身。而人之所行，各在其取舍。以禮義治之者積禮義，以刑罰治之者積刑罰；刑罰積而民怨倍，禮義積而民和親。故世主欲民之善同，而所以使民之善者異。或導之以德教，或歐之以法令。導之以德教者，德教行而民康樂；歐之以法令者，法令極而民哀戚。哀樂之感，禍福之應也。

我以為秦王之欲尊宗廟而安子孫，與湯武同。然則如湯武能廣大其德，久長其後，行五百歲而不失；秦王亦欲至是，而不能持天下十餘年，即大敗之。此無佗故也，湯武之定取舍審，而秦王之定取舍不審也。易曰：「君子慎始，差若毫釐，繆之千里。」取舍之謂也。然則為人主師傅者，不可不日夜明此。

問：「為天下如何？」曰：「天下，器也。今人之置器，置諸安處則安，置諸危處則危；而天下之情，與器無以異，在天子所置爾。湯武置天下於仁義禮樂而德澤洽，禽獸草木廣育，被蠻貊四夷，累子孫十餘世，歷年久五六百歲，此天下之所共聞也。秦王置天下於法令刑罰，德澤無一有，而怨毒盈世，民憎惡如仇讎，禍幾及身，子孫誅絕，此天下之所共見也。夫用仁義禮樂為天下者，行五六百歲猶存；用法令為天下者，十餘年即亡；是非明矅大驗乎？人言曰：『聽言之道，必以其事觀之，則言者莫妄言。』今子或言禮義之不如法令，教化之不如刑罰。人主胡不承殷周秦事以觀之乎？」

#@

《夏小正》

正月：

啟蟄。言始發蟄也。

雁北鄉。先言雁而後言鄉者，何也？見雁而後數其鄉也。鄉者，何也？鄉其居也，雁以北方為居。何以謂之居？生且長焉爾。「九月遰鴻雁」，先言遰而後言鴻雁，何也？見遰而後數之，則鴻雁也。何不謂南鄉也？曰：非其居也，故不謂南鄉。記鴻雁之遰也，如不記其鄉，何也？曰：鴻不必當小正之遰者也。

雉震呴。震也者，鳴也。呴也者，鼓其翼也。正月必雷，雷不必聞，惟雉為必聞。何以謂之雷？則雉震呴，相識以雷。

魚陟負冰。陟，升也。負冰云者，言解蟄也。

農緯厥耒。緯，束也。束其耒云爾者，用是見君之亦有耒也。

初歲祭耒始用骝。初歲祭耒，始用骝也。骝也者，終歲之用祭也。其曰「初」云爾者，言是月始用之也。初者，始也。或曰：祭韭也。

囿有見韭。囿也者，園之燕者也。

時有俊風。俊者，大也。大風，南風也。何大於南風也？曰：合冰必於南風，解冰必於南風；生必於南風，收必於南風；故大之也。

寒日滌凍塗。滌也者，變也，變而煖也。凍塗也者，凍下而澤上多也。

田鼠出。田鼠者，嗛鼠也，記時也。

農率均田。率者，循也。均田者，始除田也，言農夫急除田也。

獺獻魚。獺祭魚，其必與之獻，何也？曰：非其類也。祭也者，得多也，善其祭而後食之。「十月豺祭獸」，謂之「祭」；「獺祭魚」，謂之「獻」；何也？豺祭其類，獺祭非其類，故謂之「獻」，大之也。

鷹則為鳩。鷹也者，其殺之時也。鳩也者，非其殺之時也。善變而之仁也，故其言之也，曰「則」，盡其辭也。

農及雪澤。言雪澤之無高下也。

初服於公田。古有公田焉者。古者先服公田，而後服其田也。

采芸。為廟采也。

鞠則見。鞠者何？星名也。鞠則見者，歲再見爾。

初昏參中。蓋記時也云。

斗柄縣在下。言斗柄者，所以著參之中也。

柳稊。稊也者，發孚也。

梅、杏、杝桃則華。杝桃，山桃也。

緹縞。縞也者，莎隨也。緹也者，其實也。先言緹而後言縞，何也？緹先見者也。何以謂之？小正以著名也。

雞桴粥。粥也者，相粥之時也。或曰：桴，嫗伏也。粥，養也。

二月：

往耰黍，禪。禪，單也。

初俊羔助厥母粥。俊也者，大也。粥也者，養也。言大羔能食草木，而不食其母也。羊蓋非其子而後養之，善養而記之也。或曰：夏有煮祭，祭者用羔。是時也，不足喜樂，善羔之為生也而祭之，與羔羊腹時也。

綏多女士。綏，安也。冠子取婦之時也。

丁亥萬用入學。丁亥者，吉日也。萬也者，干戚舞也。入學也者，大學也。謂今時大舍采也。

祭鮪。祭不必鮪，記鮪何也？鮪之至有時，美物也。鮪者，魚之先至者也，而其至有時，謹記其時。

榮菫、采蘩。菫，菜也。蘩，由胡；由胡者，蘩母也；蘩母者，旁勃也。皆豆實也，故記之。

昆小蟲抵蚳。昆者，眾也，由魂魂也。由魂魂也者，動也，小蟲動也。其先言動而後言蟲者。何也？萬物至是，動而後著。抵，猶推也。蚳。螘卵也，為祭醢也。取之則必推之，推之不必取之，取必推而不言取。

來降燕。乃睇燕乙也。降者，下也。言來者何也？莫能見其始出也，故曰『來降』。言『乃睇』何也？睇者，眄也。眄者，視可為室者也。百鳥皆曰巢，突穴取與之室，何也？操泥而就家，入人內也。

剝媆。以為鼓也。

有鳴倉庚。倉庚者，商庚也。商庚者，長股也。

榮芸，時有見稊，始收。有見稊而後始收，是小正序也。小正之序時也，皆若是也。稊者，所為豆實。

三月：

參則伏。伏者，非亡之辭也。星無時而不見，我有不見之時，故曰伏云。

攝桑。桑攝而記之，急桑也。

委楊。楊則苑而後記之。

䍷羊。羊有相還之時，其類䍷䍷然，記變爾。或曰：䍷，羝也。

螜則鳴。螜，天螻也。

頒冰。頒冰也者，分冰以授大夫也。

采識。識，草也。

妾、子始蠶。先妾而後子，何也？曰：事有漸也，言事自卑者始。

執養宮事。執，操也。養，大也。

祈麥實。麥實者，五穀之先見者，故急祈而記之也。

越有小旱。越，于也。記是時恆有小旱。

田鼠化為鴽。鴽，鵪也。變而之善，故盡其辭也。鴽為鼠，變而之不善，故不鴽盡其辭也。

拂桐芭。拂也者，拂也。桐芭之時也。或曰：言桐芭始生貌拂拂然也。

鳴鳩。言始相命也。先鳴而後鳩，何也？鳩者鳴，而後知其鳩也。

四月：

昴則見。

初昏南門正。南門者，星也。歲再見。壹正，蓋大正所取法也。

鳴札。札者，寧縣也。鳴而後知之，故先鳴而後札。

囿有見杏。囿者，山之燕者也。

鳴蜮。蜮也者，或曰，屈造之屬也。

王萯秀。

取荼。荼也者，以為君薦蔣也。

秀幽。越有大旱。

記時爾。

執陟攻駒。執也者，始執駒也。執駒也者，離之去母也。陟，升也。執而升之君也。攻駒也者，教之服車，數舍之也。

五月：

參則見。參也者，伐星也，故盡其辭也。

浮游有殷。殷，眾也。浮游，殷之時也。浮游者，渠略也，朝生而莫死。稱「有」，何也？有見也。

鴃則鳴。鴃者，百鷯也。鳴者，相命也。其不辜之時也，是善之，故盡其辭也。

時有養日。養，長也。一則在本，一則在末，故其記曰「時養日」云也。

乃瓜。乃者，急瓜之辭也。瓜也者，始食瓜也。

良蜩鳴。良蜩也者，五采具。

匽之興，五日翕，望乃伏。其不言「生」而稱「興」，何也？不知其生之時，故曰「興」。以其興也，故言之「興」。五日翕也。望也者，月之望也。而伏云者，不知其死也，故謂之「伏」。五日也者，十五日也。翕也者，合也。伏也者，入而不見也。

啟灌藍蓼。啟者，別也，陶而疏之也。灌也者，聚生者也。記時也。

鳩為鷹。

唐蜩鳴。唐蜩者，匽也。

初昏大火中。大火者，心也。心中，種黍、菽、糜時也。

煮梅。為豆實也。

蓄蘭。為沐浴也。

菽糜。以在經中，又言之時，何也？是食矩關而記之。

頒馬。分夫婦之駒也。

將閒諸則。或取離駒納之法則也。

六月：

初昏斗柄正在上。五月大火中，六月斗柄正在上，用此見斗柄之不正當心也，蓋當依依尾也。

煮桃。桃也者，杝桃也；杝桃也者，山桃也；煮以為豆實也。

鷹始摯。始摯而言之，何也？諱殺之辭也，故言摯云。

七月：

秀雚葦。未秀則不為雚葦，秀然後為雚葦，故先言秀。

狸子肇肆。肇，始也。肆，遂也。言其始遂也。其或曰：肆殺也。

湟潦生苹。湟，下處也。有湟，然後有潦；有潦，而後有苹草也。

爽死。爽也者，猶疏也。

荓秀。荓也者，馬帚也。

漢案戶。漢也者，河也。案戶也者，直戶也，言正南北也。

寒蟬鳴。寒蟬也者，蝭𧔉也。

初昏織女正東鄉。時有霖雨。

灌荼。灌，聚也。荼，雚葦之秀，為蔣褚之也。雚未秀為菼，葦未秀為蘆。斗柄縣在下則旦。

八月：

剝瓜。畜瓜之時也。

玄校。玄也者，黑也。校也者，若綠色然，婦人未嫁者衣之。

剝棗。剝也者，取也。

粟零。零也者，降也。零而後取之，故不言剝也。

丹鳥羞白鳥。丹鳥者，謂丹良也。白鳥，謂閩蚋也。其謂之鳥，何也？重其養者也。有翼者為鳥。羞也者，進也，不盡食也。

辰則伏。辰也者，謂星也。伏也者，入而不見也。

鹿人從。鹿人從者：從，群也。鹿之養也離，群而善之。離而生，非所知時也，故記從、不記離。君子之居幽也，不言。或曰：人從也者，大者於外，小者於內率之也。

鴽為鼠。參中則旦。

九月：

內火。內火也者，大火；大火也者，心也。

遰鴻雁。遰，往也。

主夫出火。主以時縱火也。

陟玄鳥蟄。陟，升也。玄鳥也者，燕也。先言「陟」而後言「蟄」，何也？陟而後蟄也。

熊、羆、貊、貉、鼶、鼬則穴，若蟄而。

榮鞠樹麥。鞠，草也。鞠榮而樹麥，時之急也。

王始裘。王始裘者，何也？衣裘之時也。

辰繫於日。

雀入于海為蛤。蓋有矣，非常入也。

十月：

豺祭獸。善其祭而後食之也。

初昏南門見。南門者，星名也，及此再見矣。

黑鳥浴。黑鳥者，何也？烏也。浴也者，飛乍高乍下也。

時有養夜。養者，長也；若日之長也。

玄雉入于淮，為蜃。蜃者，蒲盧也。

織女正北鄉，則旦。織女，星名也。

十一月：王狩。

狩者，言王之時田也，冬獵為狩。

陳筋革。陳筋革者，省兵甲也。

嗇人不從。不從者，弗行。

于時月也，萬物不通。

隕麋角。隕，墜也。日冬至，陽氣至，始動，諸向生皆蒙蒙符矣，故麋角隕，記時焉爾。

十二月：

鳴弋。弋也者，禽也。先言「鳴」而後言「弋」者，何也？鳴而後知其弋也。

元駒賁。元駒也者，螘也。賁者，何也？走於地中也。

納卵蒜。卵蒜也者，本如卵者也。納者，何也？納之君也。

虞人入梁。虞人，官也。梁者，主設罔罟者也。

隕麋角。蓋陽氣旦睹也，故記之也。

#@

《保傅》

殷為天子，三十餘世而周受之；周為天子，三十餘世而秦受之；秦為天子，二世而亡。人惟非甚相遠也，何殷周有道之長，而秦無道之暴？其故可知也。

古之王者，太子乃生，固舉之禮，使士負之。有司參夙興端冕，見之南郊，見之天也。過闕則下，過廟則趨，孝子之道也。故自為赤子時，教固以行矣。昔者，周成王幼，在襁褓之中，召公為太保，周公為太傅，太公為太師。保，保其身體；傅，傅其德義；師，導之教順，此三公之職也。於是為置三少，皆上大夫也。曰少保、少傅、少師，是與太子宴者也。

故孩提，三公三少固明孝仁禮義以導習之也。逐去邪人，不使見惡行。於是比選天下端士孝悌閑博有道術者，以輔翼之，使之與太子居處出入；故太子乃目見正事，聞正言，行正道，左視右視，前後皆正人。夫習與正人居，不能不正也；猶生長於楚，不能不楚言也。故擇其所嗜，必先受業，乃得當之；擇其所樂，必先有習，乃得為之。孔子曰：『少成若性，習貫之為常。』此殷、周之所以長有道也。

及太子少長，知妃色，則入於小學，小者所學之宮也。學禮曰：帝入東學，上親而貴仁，則親疏有序，如恩相及矣。帝入南學，上齒而貴信，則長幼有差，如民不誣矣。帝入西學，上賢而貴德，則聖智在位，而功不匱矣。帝入北學，上貴而尊爵，則貴賤有等，而下不踰矣。帝入太學，承師問道，退習而端於太傅，太傅罰其不則，而達其不及，則德智長而理道得矣。此五義者既成於上，則百姓黎民化輯於下矣。學成治就，此殷周之所以長有道也。

及太子既冠成人，免於保傅之嚴，則有司過之史，有虧膳之宰。太子有過，史必書之。史之義，不得不書過，不書過則死。過書，而宰徹去膳。夫膳宰之義，不得不徹膳，不徹膳則死。於是有進膳之旍，有誹謗之木，有敢諫之奣，鼓史誦詩，工誦正諫，士傳民語；習與智長，故切而不攘；化與心成，故中道若性；是殷、周所以長有道也。

三代之禮，天子春朝朝日，秋暮夕月，所以明有別也。春秋入學，坐國老執醬而親饋之，所以明有孝也。行中鸞和，步中采茨，趨中肆夏，所以明有度也。於禽獸，見其生不食其死，聞其聲不嘗其肉，故遠庖廚，所以長恩，且明有仁也。食以禮，徹以樂，失度則史書之，工誦之，三公進而讀之，宰夫減其膳，是天子不得為非也。

明堂之位曰：篤仁而好學，多聞而道慎，天子疑則問，應而不窮者，謂之道；道者，導天子以道者也；常立於前，是周公也。誠立而敢斷，輔善而相義者，謂之充；充者，充天子之志也；常立於左，是太公也。絜廉而切直，匡過而諫邪者，謂之弼；弼者，拂天子之過者也；常立於右，是召公也。博聞強記，接給而善對者，謂之承；承者，承天子之遺忘者也；常立於後，是史佚也。故成王中立而聽朝，則四聖維之，是以慮無失計，而舉無過事；殷周之前以長久者，其輔翼天子有此具也。

及秦不然，其俗固非貴辭讓也，所尚者告得也；固非貴禮義也，所尚者刑罰也；故趙高傅胡亥而教之獄，所習者，非斬劓人，則夷人三族也；故今日即位，明日射人，忠諫者，謂之誹謗，深為計者謂之訞誣；其視殺人若芟草菅然。豈胡亥之性惡哉？彼其所以習導非其治故也。

鄙語曰：『不習為吏，如視已事。』又曰：『前車覆，後車誡。』夫殷周所以長久者，其已事可知也，然如不能從，是不法聖知也。秦世所以亟絕者，其轍跡可見也，然而不辭者，是前車覆，而後車必覆也。夫存亡之敗，治亂之機，其要在是矣。

天下之命懸於天子，天子之善在於早諭教與選左右；心未疑而先教諭，則化易成也。夫開於道術，知義理之指則教之功也。若夫服習積貫，則左右已；胡越之人，生而同聲，嗜慾不異，及其長而成俗也，參數譯而不能相通，行雖有死不能相為者，教習然也。故曰選左右早諭教最急。夫教得而左右正，左右正則天子正矣，天子正而天下定矣。書曰：『一人有慶，萬民賴之。』此時務也。

天子不論先聖王之德，不知國君畜民之道，不見禮義之正，不察應事之禮，不博古之典傳，不閑於威儀之數，詩書禮樂無經，學業不法，凡是其屬，太師之任也。天子無思於父母，不惠於庶民，無禮於大臣，不中於制獄，無經於百官，不哀於喪；不敬於祭，不信於諸侯，不誡於戎事，不誠於賞罰，不厚於德，不強於行，賜與侈於近臣，鄰愛於疏遠卑賤，不能懲忿窒慾，不從太師之言，凡是之屬，太傅之任也。天子處位不端，受業不敬，言語不序，聲音不中律，進退節度無禮，升降揖讓無容，周旋俯仰視瞻無儀，安顧咳唾，趨行不得，色不比順，隱琴瑟，凡此其屬，太保之任也。

天子宴瞻其學，左右之習反其師，答遠方諸侯，不知文雅之辭，應群臣左右，不知已諾之正，簡聞小誦，不傳不習，凡此其屬，少師之任也。天子居處出入不以禮，冠帶在服不以制，御器在側不以度，縱上下雜采不以章，忿怒說喜不以義，賦與集讓不以節，凡此其屬，少傅之任也。天子宴私安如易，樂而湛，飲酒而醉，食肉而餕，飽而強，飢而惏，暑而暍，寒而嗽，寢而莫宥，坐而莫侍，行而莫先莫後。天子自為開門戶，取玩好，自執器皿，亟顧環面，御器之不舉不藏，凡此其屬，少保之任也。號呼歌謠，聲音不中律。宴樂雅誦，送樂序；不知日月之時節，不知先王之諱與大國之忌，不知風雨雷電之眚，凡此其屬，太史之任也。

易曰：『正其本，萬物理；失之毫釐，差之千里。』故君子慎始也。春秋之元，詩之關雎，禮之冠婚，易之乾巛，皆慎始敬終云爾。素誠繁成，謹為子孫，娶妻嫁女，必擇孝悌世世有行義者，如是，則其子孫慈孝，不敢婬暴，黨無不善，三族輔之，故曰：鳳凰生而有仁義之意，虎狼生而有貪戾之心，兩者不等，名以其母，嗚呼！戒之哉！無養乳虎，將傷天下。故曰素成。

胎教之道，書之玉板，藏之金匱，置之宗廟，以為後世戒。青史氏之記曰：「古者胎教，王后腹之，七月而就宴室，太史持銅而御戶左，太宰持斗而御戶右。比及三月者，王后所求聲音非禮樂，則太師縕瑟而稱不習，所求滋味者非正味，則太宰倚斗而言曰：不敢以待王太子。太子生而泣，太師吹銅曰：聲中其律。太宰曰：滋味上某。」然后卜名。上無取於天，下無取於墬，中無取於名山通谷，無拂於鄉俗，是故君子名難知而易諱也；此所以養恩之道。

古者年八歲而出就外舍，學小藝焉，履小節焉。束髮而就大學。學大藝焉，履大節焉。居則習禮文，行則鳴佩玉，升車則聞和鸞之聲，是以非僻之心無自入也。在衡為鸞，在軾為和，馬動而鸞鳴，鸞鳴而和應。聲曰和，和則敬，此御之節也。上車以和鸞為節，下車以佩玉為度；上有雙衡，下有雙璜、衝牙、玭珠以納其間，琚瑀以雜之。行以采茨，趨以肆夏，步環中規，折還中矩，進則揖之，退則揚之，然后玉鏘鳴也。

古之為路車也，蓋圓以象天，二十八橑以象列星，軫方以象地，三十輻以象月。故仰則觀天文，俯則察地理，前視則睹鸞和之聲，側聽則觀四時之運，此巾車之道也。

周后妃任成王於身，立而不跂，坐而不差，獨處而不倨，雖怒而不詈，胎教之謂也。

成王生，仁者養之，孝者襁之，四賢傍之。成王有知，而選太公為師，周公為傅，此前有與計，而後有與慮也。是以封泰山而禪梁甫，朝諸侯而一天下。猶此觀之，王左右不可不練也。昔者禹以夏王，桀以夏亡。湯以殷王，紂以殷亡。闔廬以吳戰勝無敵，夫差以見禽於越。文公以晉國霸，而厲公以見殺於匠黎之宮。威王以齊強於天下，而簡公以弒於檀臺。穆公以顯名尊號，二世以刺於望夷之宮。其所以君王同而功跡不等者，所任異也。

故成王處繈抱之中朝諸侯，周公用事也。武靈王五十而弒沙丘，任李兌也。齊桓公得管仲，九合諸侯，一匡天下，再為義王；失管仲，任豎刁、狄牙，身死不葬，而為天下笑。一人之身，榮辱具施焉者，在所任也。故魏有公子無忌，而削地復得。趙得藺相如，而秦不敢出。安陵任周瞻，而國人獨立。楚有申包胥，而昭王反復。齊有田單，襄王得其國。由是觀之，無賢佐俊仕而能成功立名安危繼絕者，未之有也。

是以國不務大，而務得民心；佐不務多，而務得賢臣。得民心者民從之，有賢佐者士歸之。文王請除炮烙之刑而殷民從，湯去張網者之三面而二垂至，越王不頹舊冢而吳人服，以其前為慎於人也。

故同聲則異而相應，意合則未見而相親，賢者立於本朝，而天下之豪相率而趨之也。何以知其然也？管仲者，桓公之讎也。鮑叔以為賢於己，而進之桓公，七十言說乃聽，遂使桓公除仇讎之心，而委之國政焉，桓公垂拱無事而朝諸侯，鮑叔之力也。管仲之所以北走桓公，而無自危之心者，同聲於鮑也。

衛靈公之時，蘧伯玉賢而不用，迷子瑕不肖而任事，史怅患之，數言蘧伯玉賢而不聽。病且死，謂其子曰：『我即死，治喪於北堂，吾生不能進蘧伯玉，而退迷子瑕，是不能正君者，死不當成禮，而置屍於北堂，於我足矣。』靈公往弔，問其故，其子以父言聞。靈公造然失容。曰：『吾失矣！』立召蘧伯玉而貴之，召迷子瑕而退，徙喪於堂，成禮而後去。衛國以治，史怅之力也。夫生進賢而退不肖，死且未止，又以屍諫，可謂忠不衰矣。

紂殺王子比干，而箕子被髮陽狂，靈公殺泄冶，而鄧元去陳以族從，自是之後，殷并於周，陳亡於楚，以其殺比干與泄冶，而失箕子與鄧元也。燕昭王得郭隗，而鄒衍樂毅，以齊至，於是舉兵而攻齊，棲閔王於莒。燕支地計眾，不與齊均也，然如所以能申意至於此者，由得士也。故無常安之國，無宜治之民，得賢者安存，失賢者危亡，自古及今，未有不然者也。

明鏡者，所以察形也；往古者，所以知今也。今知惡古之危亡，不務襲跡於其所以安存，則未有異於卻走而求及於前人也。太公知之，故興微子之後，而封比干之墓，夫聖人之於當世存者乎，其不失可知也。

#@

《曾子立事》

曾子曰：「君子攻其惡，求其過，彊其所不能，去私欲，從事於義，可謂學矣。

君子愛日以學，及時以行，難者弗辟，易者弗從，──唯義所在。日旦就業，夕而自省思，以歿其身，亦可謂守業矣。

君子學必由其業，問必以其序，問而不決，承閒觀色而復之，雖不說，亦不彊爭也。

君子既學之，患其不博也；既博之，患其不習也，既習之，患其無知也；既知之，患其不能行也；既能行之，貴其能讓也；君子之學，致此五者而已矣。

君子博學而孱守之，微言而篤行之，行必先人，言必後人，君子終身守此悒悒。

行無求數有名，事無求數有成；身言之，後人揚之；身行之，後人秉之；君子終身守此憚憚。

君子不絕小，不殄微也；行自微也，不微人；人知之，則願也；人不知，苟吾自知也；君子終身守此勿勿也。

君子禍之為患，辱之為畏，見善恐不得與焉，見不善恐其及己也，是故君子疑以終身。

君子見利思辱，見惡思詬，嗜慾思恥，忿怒思患，君子終身守此戰戰也。

君子慮勝氣，思而後動，論而後行，行必思言之，言之必思復之，思復之必思無悔言，亦可謂慎矣。

人信其言，從之以行，人信其行，從之以復；復宜其類，類宜其年，亦可謂外內合矣。

君子疑則不言，未問則不言，兩問則不行其難者。

君子患難除之，財色遠之，流言滅之，禍之所由生自孅孅也，是故君子夙絕之。

君子己善，亦樂人之善也；己能，亦樂人之能也；己雖不能，亦不以援人。

君子好人之為善，而弗趣也，惡人之為不善，而弗疾也；疾其過而不補也，飾其美而不伐也，伐則不益，補則不改矣。

君子不先人以惡，不疑人以不信；不說人之過，成人之美；存往者，在來者，朝有過，夕改，則與之；夕有過，朝改，則與之。

君子義則有常，善則有鄰；見其一，冀其二；見其小，冀其大；苟有德焉，亦不求盈於人也。

君子不絕人之歡，不盡人之禮；來者不豫，往者不慎也，去之不謗，就之不賂；亦可謂忠矣。

君子恭而不難，安而不舒，遜而不諂，寬而不縱，惠而不儉，直而不徑，亦可謂知矣。

君子入人之國，不稱其諱，不犯其禁，不服華色之服，不稱懼惕之言。故曰：與其奢也寧儉，與其倨也寧句。

可言而不信，寧無言也。君子終日言，不在尤之中；小人一言，終身為罪。

君子亂言而弗殖，神言弗致也，道遠日益云。眾信弗主，靈言弗與，人言不信不和。

君子不唱流言，不折辭，不陳人以其所能；言必有主，行必有法，親人必有方。

多知而無親，博學而無方，好多而無定者，君子弗與也。君子多知而擇焉，博學而算焉，多言而慎焉。

博學而無行，進給而不讓，好直而俓，儉而好𠋤者，君子不與也。

夸而無恥，彊而無憚，好勇而忍人者，君子不與也。

亟達而無守，好名而無體，忿怒而為惡，足恭而口聖，而無常位者，君子弗與也。

巧言令色，能小行而篤，難於仁矣。嗜酤酒，好謳歌巷遊，而鄉居者乎？吾無望焉耳！

出入不時，言語不序，安易而樂暴，懼之而不恐，說之而不聽，雖有聖人，亦無若何矣。

臨事而不敬，居喪而不哀，祭祀而不畏，朝廷而不恭，則吾無由知之矣。

三十、四十之閒而無蓺，即無蓺矣；五十而不以善聞矣；七十而無德，雖有微過，亦可以勉矣。

其少不諷誦，其壯不論議，其老不教誨，亦可謂無業之人矣。

少稱不弟焉，恥也；壯稱無德焉，辱也；老稱無禮焉，罪也。

過而不能改，倦也。行而不能遂，恥也；慕善人而不與焉，辱也；弗知而不問焉，固也；說而不能，窮也；喜怒異慮，惑也；不能行而言之，誣也；非其事而居之，矯也；道言而飾其辭，虛也；無益而食厚祿，竊也；好道煩言，亂也；殺人而不戚焉，賊也。

人言不善而不違，近於說其言；說其言，殆於以身近之也；殆於以身近之，殆於身之矣。

人言善而色葸焉，近於不說其言；不說其言，殆於以身近之也；殆於以身近之，殆於身之矣。

故目者，心之浮也；言者，行之指也；作於中，則播於外也。故曰：以其見者占其隱者。故曰：聽其言也，可以知其所好矣。

觀說之流，可以知其術也；久而復之，可以知其信矣；觀其所愛親，可以知其人矣。

臨懼之，而觀其不恐也；怒之，而觀其不惛也；喜之，而觀其不誣也；近諸色，而觀其不踰也；飲食之，而觀其有常也；利之，而觀其能讓也；居哀，而觀其貞也；居約，而觀其不營也；勤勞之，而觀其不擾人也。

君子之於不善也，身勿為，能也；色勿為，不可能也。色也勿為，可能也；心思勿為，不可能也。

太上樂善，其次安之，其下亦能自強。

仁者樂道，智者利道，愚者從，弱者畏。不愚不弱，執誣以彊，亦可謂棄民矣。

太上不生惡，其次而能夙絕之也，其下復而能改也。復而不改，殞身覆家，大者傾覆社稷。是故君子出言以鄂鄂，行身以戰戰，亦殆勉於罪矣。

是故君子為小由為大也，居由仕也，備則未為備也，而勿慮存焉？

事父可以事君，事兄可以事師長，使子猶使臣也，使弟猶使承嗣也；能取朋友者，亦能取所予從政者矣；賜與其宮室，亦由慶賞於國也；忿怒其臣妾，亦猶用刑罰於萬民也。

是故為善必自內始也。內人怨之，雖外人亦不能立也。

居上位而不淫，臨事而栗者，鮮不濟矣，先憂事者，後樂事；先樂事者，後憂事。昔者天子日旦思其四海之內，戰戰唯恐不能乂；諸侯日旦失其四封之內，戰戰唯恐失損之；大夫士日旦思其官，戰戰唯恐不能勝；庶人日旦思其事，戰戰唯恐刑罰之至也。是故臨事而栗者，鮮不濟矣。

君子之於子也，愛而勿面也，使而勿貌也，導之以道而勿強也。

宮中雍雍，外焉肅肅，兄弟僖僖，朋友切切，遠者以貌，近者以情。

友以立其所能，而遠其所不能，苟無失其所守，亦可與終身矣。」

#@

《曾子本孝》

曾子曰：「忠者，其孝之本與？孝子不登高，不履危，痺亦弗憑；不苟笑，不苟訾，隱不命，臨不指。故不在尤之中也。

孝子惡言死焉，流言止焉，美言興焉，故惡言不出於口，煩言不及於己。

故孝子之事親也，居易以俟命，不興險行以徼幸；孝子游之，暴人違之；出門而使，不以或為父母憂也；險塗隘巷，不求先焉，以愛其身，以不敢忘其親也。

孝子之使人也不敢肆，行不敢自專也；父死三年，不敢改父之道；又能事父之朋友，又能率朋友以助敬也。

君子之孝也，以正致諫；士之孝也，以德從命；庶人之孝也，以力惡食；任善，不敢臣三德。

故孝之於親也，生則有義以輔之，死者哀以蒞焉，祭祀則蒞之以敬；如此，而成於孝子也。」

#@

《曾子立孝》

曾子曰：「君子立孝，其忠之用，禮之貴。

故為人子而不能孝其父者，不敢言人父不畜其子者；為人弟而不能承其兄者，不敢言人兄不能順其弟者；為人臣而不能事其君者，不敢言人君不能使其臣者也。故與父言，言畜子；與子言，言孝父；與兄言，言順弟；與弟言，言承兄；與君言，言使臣；與臣言，言事君。

君子之孝也，忠愛以敬；反是，亂也。盡力而有禮，莊敬而安之；微諫不倦，聽從而不怠，懽欣忠信，咎故不生，可謂孝矣。

盡力無禮，則小人也；致敬而不忠，則不入也。是故禮以將其力，敬以入其忠；飲食移味，居處溫愉，著心於此，濟其志也。

子曰：『可人也，吾任其過；不可人也，吾辭其罪』《詩》云：『有子七人，莫慰母心。』子之辭也。『夙興夜寐，無忝爾所生。』言不自舍也。不恥其親，君子之孝也。

是故未有君，而忠臣可知者，孝子之謂也；未有長，而順下可知者，弟弟之謂也；未有治，而能仕可知者，先脩之謂也。

故曰：孝子善事君，弟弟善事長，君子一孝一弟，可謂知終矣。」

#@

《曾子大孝》

曾子曰：「孝有三：大孝尊親，其次不辱，其下能養。」

公明儀問於曾子曰：「夫子可謂孝乎？」曾子曰：「是何言與？是何言與？君子之所謂孝者，先意承志，諭父母以道。參直養者也，安能為孝乎？身者，親之遺體也。行親之遺體，敢不敬乎？故居處不莊，非孝也；事君不忠，非孝也；蒞官不敬，非孝也；朋友不信，非孝也；戰陳無勇，非孝也。五者不遂，災及乎身，敢不敬乎？故烹熟鮮香，嘗而進之，非孝也，養也。君子之所謂孝者，國人皆稱願焉，曰：『幸哉！有子如此！』所謂孝也。民之本教曰孝，其行之曰養。養，可能也；敬，為難。敬，可能也；安，為難。安，可能也；久，為難。久，可能也；卒，為難。父母既歿，慎行其身，不遺父母惡名，可謂能終也。

夫仁者，仁此者也；義者，宣此者也；忠者，中此者也；信者，信此者也；禮者，體此者也；行者，行此者也；彊者，彊此者也；樂自順此生，刑自反此作。

夫孝者，天下之大經也。夫孝置之而塞於天地，衡之而衡於四海，施諸後世而無朝夕，推而放諸東海而準，推而放諸西海而準，推而放諸南海而準，推而放諸北海而準。《詩》云：『自西自東，自南自北，無思不服，』此之謂也。

孝有三：大孝不匱，中孝用勞，小孝用力。博施備物，可謂不匱矣。尊仁安義，可謂用勞矣。慈愛忘勞，可謂用力矣。

父母愛之，喜而不忘；父母惡之，懼而無怨；父母有過，諫而不逆；父母既歿，以哀，祀之加之；如此，謂禮終矣。」

樂正子春，下堂而傷其足，傷瘳，數月不出，猶有憂色。門弟子問曰：「夫子傷足，瘳矣，數月不出，猶有憂色，何也？」樂正子春曰：「善！如爾之問也。吾聞之曾子，曾子聞諸夫子曰：『天之所生，地之所養，人為大矣。父母全而生之，子全而歸之，可謂孝矣；不虧其體，可謂全矣。故君子頃步之不敢忘也。』今予忘夫孝之道矣，予是以有憂色。故君子一舉足不敢忘父母，一出言不敢忘父母。一舉足不敢忘父母，故道而不徑，舟而不游，不敢以先父母之遺體行殆也。一出言不敢忘父母，是故惡言不出於口，忿言不及於己，然后不辱其身，不憂其親，則可謂孝矣。草木以時伐焉，禽獸以時殺焉。夫子曰：『伐一木，殺一獸，不以其時，非孝也。』」

#@

《曾子事父母》

單居離問於曾子曰：「事父母有道乎？」曾子曰：「有。愛而敬。父母之行若中道，則從；若不中道，則諫；諫而不用，行之如由己。從而不諫，非孝也；諫而不從，亦非孝也。孝子之諫，達善而不敢爭辨；爭辨者，作亂之所由興也。由己為無咎，則寍；由己為賢人，則亂。孝子無私樂，父母所憂憂之，父母所樂樂之。孝子唯巧變，故父母安之。若夫坐如尸，立如齊，弗訊不言，言必齊色，此成人之善者也，未得為人子之道也。」

單居離問曰：「事兄有道乎？」曾子曰：「有。尊事之，以為己望也；兄事之，不遺其言。兄之行若中道，則兄事之；兄之行若不中道，則養之；養之內，不養於外，則是越之也；養之外，不養於內，則是疏之也；是故君子內外養之也。」

單居離問曰：「使弟有道乎？」曾子曰：「有。嘉事不失時也。弟之行若中道，則正以使之；弟之行若不中道，則兄事之，詘事兄之道若不可，然后舍之矣。」

曾子曰：「夫禮，大之由也，不與小之自也。飲食以齒，力事不讓，辱事不齒，執觴觚杯豆而不醉，和歌而不哀，夫弟者，不衡坐，不苟越，不干逆色，趨翔周旋，俛仰從命，不見於顏色，未成於弟也。

#@

《曾子制言上》

曾子曰：「夫行也者，行禮之謂也。夫禮，貴者敬焉，老者孝焉，幼者慈焉，少者友焉，賤者惠焉。此禮也，行之則行也，立之則義也。今之所謂行者，犯其上，危其下，衡道而強立之，天下無道，故若天下有道，則有司之所求也。

故君子不貴興道之士，而貴有恥之士也；若由富貴興道者與？貧賤，吾恐其或失也；若由貧賤興道者與？富貴，吾恐其贏驕也。夫有恥之士，富而不以道則恥之，貧而不以道則恥之。

弟子！無曰不我知也，鄙夫鄙婦相會於廧陰，可謂密矣，明日則或揚其言矣；故士執仁與義而明行之，未篤故也，胡為其莫之聞也。殺六畜不當，及親，吾信之矣；使民不時，失國，吾信之矣。

蓬生麻中，不扶自直，白沙在泥，與之皆黑；是故人之相與也，譬如舟車然，相濟達也，己先則援之，彼先則推之；是故，人非人不濟，馬非馬不走，土非土不高，水非水不流。

君子之為弟也，行則為人負，無席則寢其趾，使之為夫人則否。近世無賈，在田無野，行無據旅，苟若此，則夫杖可因篤焉。

富以苟，不如貧以譽；生以辱，不如死以榮。辱可避，避之而已矣；及其不可避也，君子視死若歸。父母之讎，不與同生；兄弟之讎，不與聚國，朋友之讎，不與聚鄉，族人之讎，不與聚鄰；良賈深藏若虛，君子有盛教如無。」

弟子問於曾子曰：「夫士，何如則可以為達矣？」曾子曰：「不能則學，疑則問，欲行則比賢，雖有險道，循行達矣。今之弟子，病下人不知事賢，恥不知而又不問，欲作則其知不足，是以惑闇，惑闇，終其世而已矣，是謂窮民也。」

曾子門弟子或將之晉，曰：「吾無知焉。」曾子曰：「何必然，往矣！有知焉，謂之友；無知焉，謂之主。且夫君子執仁立志，先行後言，千里之外，皆為兄弟，苟是之不為，則雖汝親，庸孰能親汝乎？」

#@

《曾子制言中》

曾子曰：「君子進則能達，退則能靜。豈貴其能達哉？貴其有功也。豈貴其能靜哉？貴其能守也。夫唯進之何功？退之何守？是故君子進退，有二觀焉。故君子進則能益上之譽，而損下之憂；不得志，不安貴位，不懷厚祿，負耜而行道，凍餓而守仁，則君子之義也，有知之，則願也；莫之知，苟無自知也。

吾不仁其人，雖獨也，吾弗親也；故君子不假貴而取寵，不比譽而取食。直行而取禮，比說而取友；有說我則願也；莫我說，苟吾自說也。

故君子無悒悒於貧，無勿勿於賤，無憚憚於不聞；布衣不完，疏食不飽，蓬戶穴牖，日孜孜，上仁；知我，吾無訢訢，不知我，吾無悒悒。

是以君子直言直行，不宛言而取富，不屈行而取位；仁之見逐，智之見殺，固不難；詘身而為不仁，宛言而為不智，則君子弗為也。君子雖言不受，必忠，曰道；雖行不受，必忠，曰仁；雖諫不受，必忠，曰智。天下無道，循道而行，衡塗而僨，手足不揜，四支不被，此則非士之罪也，有士者之羞也。

是故君子以仁為尊；天下之為富，何為富？則仁為富也；天下之為貴，何為貴？則仁為貴也。昔者，舜匹夫也，土地之厚，則得而有之，人徒之眾，則得而使之，舜唯以仁得之也；是故君子將說富貴，必勉於仁也。昔者，伯夷、叔齊，仁者也，死於溝澮之間，其仁成名於天下；夫二子者，居河濟之間，非有土地之厚、貨粟之富也，言為文章、行為表綴於天下。是故君子思仁義，晝則忘食，夜則忘寐，日旦就業，夕而自省，以歿其身，亦可謂守業矣。」

#@

《曾子制言下》

曾子曰：「天下有道，則君子訢然以交同；天下無道，則衡言不革；諸侯不聽，則不干其土；聽而不賢，則不踐其朝；是以君子不犯禁而入人境，不通患而出危邑，則秉德之士不緜矣。

故君子不緜富貴以為己說，不乘貧賤以居己尊。凡行不義，則吾不事；不仁，則吾不長。奉相仁義，則吾與之聚群；嚮爾寇盜，則吾與慮。國有道，則突若入焉；國無道，則突若出焉，如此之謂義。

夫有世，義者哉，曰仁者殆，恭者不入，憤者不見使，正直者則邇於刑，弗違則殆於罪；是故君子錯在高山之上，深澤之污，聚橡栗藜藿而食之，生耕稼以老十室之邑；是故昔者禹見耕者五耦而式，過十室之邑則下，為秉德之士存焉。」

#@

《曾子疾病》

曾子疾病，曾元抑首，曾華抱足。曾子曰：「微乎！吾無夫顏氏之言，吾何以語汝哉！然而君子之務，盡有之矣；夫華繁而實寡者天也，言多而行寡者人也；鷹鶽以山為卑，而曾巢其上，魚、鱉、黿、枨以淵為淺，而蹶穴其中，卒其所以得之者，餌也；是故君子苟無以利害義，則辱何由至哉？

親戚不悅，不敢外交；近者不親，不敢求遠；小者不審，不敢言大；故人之生也，百歲之中，有疾病焉，有老幼焉，故君子思其不可復者而先施焉。親戚既歿，雖欲孝，誰為孝？老年耆艾，雖欲弟，誰為弟？故孝有不及，弟有不時，其此之謂與？

言不遠身，言之主也；行不遠身，行之本也；言有主，行有本，謂之有聞矣。君子尊其所聞，則高明矣；行其所聞，則廣大矣，高明廣大，不在於他，在加之志而已矣。

與君子游，苾乎如入蘭芷之室，久而不聞，則與之化矣；與小人游，貸乎如入鮑魚之次，則與之化矣；是故，君子慎其所去就。

與君子游，如長日加益，而不自知也；與小人游，如履薄冰，每履而下，幾何而不陷乎哉？吾不見好學盛而不衰者矣，吾不見好教如食疾子者矣，吾不見日省而月考之其友者矣！吾不見孜孜而與來而改者矣！」

#@

《曾子天圓》

單居離問於曾子曰：「天圓而地方者，誠有之乎？」曾子曰：「離！而聞之，云乎！」單居離曰：「弟子不察，此以敢問也。」曾子曰：「天之所生上首，地之所生下首，上首謂之圓，下首謂之方，如誠天圓而地方，則是四角之不揜也」

「且來！吾語汝。參嘗聞之夫子曰：『天道曰圓，地道曰方，方曰幽而圓曰明；明者吐氣者也，是故外景；幽者含氣者也，是故內景，故火日外景，而金水內景，吐氣者施而含氣者化，是以陽施而陰化也。陽之精氣曰神，陰之精氣曰靈；神靈者，品物之本也，而禮樂仁義之祖也，而善否治亂所由興作也。

陰陽之氣，各從其所，則靜矣；偏則風，俱則雷，交則電，亂則霧，和則雨；陽氣勝，則散為雨露；陰氣勝，則凝為霜雪；陽之專氣為雹，陰之專氣為霰，霰雹者，一氣之化也。

毛蟲毛而後生，羽蟲羽而後生，毛羽之蟲，陽氣之所生也；介蟲介而後生，鱗蟲鱗而後生，介鱗之蟲，陰氣之所生也；唯人為劳匈而後生也，陰陽之精也。

毛蟲之精者曰麟，羽蟲之精者曰鳳，介蟲之精者曰龜，鱗蟲之精者曰龍，劳蟲之精者曰聖人；龍非風不舉，龜非火不兆，此皆陰陽之際也。玆四者，所以聖人役之也；是故，聖人為天地主，為山川主，為鬼神主，為宗廟主。

聖人慎守日月之數，以察星辰之行，以序四時之順逆，謂之厤，截十二管，以索八音之上下清濁，謂之律也。律居陰而治陽，厤居陽而治陰，律厤迭相治也，其間不容髮。

聖人立五禮以為民望，制五衰以別親疏；和五聲以導民氣，合五味之調以察民情；正五色之位，成五穀之名，序五牲之先後貴賤。諸侯之祭，牲牛，曰太牢；大夫之祭，牲羊，曰少牢；士之祭，牲特豕，曰饋食；無祿者稷饋，稷饋者無尸，無尸者厭也；宗廟曰芻豢，山川曰犧牷，割列禳瘞，是有五牲。

此之謂品物之本、禮樂之祖、善惡治亂之所由興作也。』」

#@

《武王踐阼》

武王踐阼三日，召士大夫而問焉，曰：「惡有藏之約、行之行，萬世可以為子孫常者乎？」諸大夫對曰：「未得聞也！」然後召師尚父而問焉，曰：「昔黃帝顓頊之道存乎？意亦忽不可得見與？」師尚父曰：「在丹書，王欲聞之，則齊矣！」

王齊三日，端冕，師尚父亦端冕，奉書而入，負屏而立。王下堂，南面而立。師尚父曰：「先王之道不北面！」王行西，折而南，東面而立。師尚父西面道書之言曰：「敬勝怠者吉，怠勝敬者滅，義勝欲者從，欲勝義者凶，凡事，不強則枉，弗敬則不正，枉者滅廢，敬者萬世。藏之約、行之行、可以為子孫常者，此言之謂也！且臣聞之，以仁得之，以仁守之，其量百世；以不仁得之，以仁守之，其量十世；以不仁得之，以不仁守之，必及其世。」

王聞書之言，惕若恐懼，退而為戒書，於席之四端為銘焉，於機為銘焉，於鑑為銘焉，於盥盤為銘焉，於楹為銘焉，於杖為銘焉，於帶為銘焉，於履屨為銘焉，於觴豆為銘焉，於戶為銘焉，於牖為銘焉，於劍為銘焉，於弓為銘焉，於矛為銘焉。

席前左端之銘曰：「安樂必敬」；前右端之銘曰：「無行可悔」；後左端之銘曰：「一反一側，亦不可以忘」；後右端之銘曰：「所監不遠，視邇所代」。

機之銘曰：「皇皇惟敬，口生㖃，口戕口。」鑑之銘曰：「見爾前，慮爾後。」盥盤之銘曰：「與其溺於人也，寧溺於淵，溺於淵猶可游也，溺於人不可救也。」

楹之銘曰：「毋曰胡殘，其禍將然，毋曰胡害，其禍將大。毋曰胡傷，其禍將長。」杖之銘曰：「惡乎危？於忿疐。惡乎失道？於嗜慾。惡乎相忘？於富貴。」

帶之銘曰：「火滅修容，慎戒必恭，恭則壽。」履屨之銘曰：「慎之勞，勞則富」；觴豆之銘曰：「食自杖，食自杖！戒之憍，憍則逃。」

戶之銘曰：「夫名，難得而易失：無懃弗志，而曰我知之乎？無懃弗及，而曰我杖之乎？擾阻以泥之，若風將至，必先搖搖，雖有聖人，不能為謀也。」牖之銘曰：「隨天之時，以地之財，敬祀皇天，敬以先時。」

劍之銘曰：「帶之以為服，動必行德，行德則興，倍德則崩。」弓之銘曰：「屈伸之義，廢興之行，無忘自過。」矛之銘曰：「造矛造矛！少閒弗忍，終身之羞。」「予一人所聞，以戒後世子孫。」

#@

《衛將軍文子》

衛將軍文子問於子貢曰：「吾聞夫子之施教也，先以詩世；道者孝悌，說之以義，而觀諸體，成之以文德；蓋受教者七十有餘人。聞之；孰為賢也？」子貢對，辭以不知。

文子曰：「吾子學焉，何謂不知也。」子貢對曰：「賢人無妄，知賢則難，故君子曰：『知莫難於知人』，此以難也。」文子曰：「若夫知賢，人莫不難；吾子親游焉，是敢問也。」子貢對曰：「夫子之門人，蓋三就焉；賜有逮及焉，有未及焉，不得辯知也。」文子曰：「吾子之所及，請問其行也。」

子貢對曰：「夙興夜寐，諷誦崇禮；行不貳過，稱言不苟，是顏淵之行也。孔子說之以詩，詩云：『媚玆一人，應侯順德。永言孝思，孝思惟則。』故國一逢有德之君，世受顯命，不失厥名，以御于天子以申之。

在貧如客，使其臣如藉；不遷怒，不探怨，不錄舊罪，是冉雍之行也。孔子曰：『有土君子，有眾使也，有刑用也，然後怒；匹夫之怒，惟以亡其身。』《詩》云：『靡不有初，鮮克有終。』以告之。

不畏強禦，不侮矜寡；其言曰性，都其富哉，任其戎，是仲由之行也。夫子未知以文也，詩云：『受小共大共，為下國恂蒙。何天之寵，傅奏其勇。』夫強乎武哉，文不勝其質。

恭老恤孤，不忘賓旅，好學省物而不懃，是冉求之行也。孔子因而語之曰：『好學則智，恤孤則惠，恭老則近禮，克篤恭以天下，其稱之也，宜為國老。』

志通而好禮，擯相兩君之事，篤雅其有禮節也，是公西赤之行也。孔子曰：『禮儀三百，可勉能也；威儀三千，則難也。』公西赤問曰：『何謂也？』孔子曰：『貌以擯禮，禮以擯辭，是之謂也。』主人聞之以成。孔子之語人也，曰：『當賓客之事則通矣。』謂門人曰：『二三子欲學賓客之事者，於赤也。』

滿而不滿，實如虛，通之如不及，先生難之；不學其貌，竟其德，敦其言；於人也，無所不信，其橋大人也？常以皓皓，是以眉壽，是曾參之行也。孔子曰：『孝，德之始也；弟，德之序也；信，德之厚也；忠，德之正也，參也，中夫四德者矣哉。』以此稱之也。

業功不伐，貴位不善，不侮可侮，不佚可佚，不敖無告，是顓孫之行也。孔子言之曰：『其不伐則猶可能也，其不弊百姓者則仁也。詩云：「愷悌君子，民之父母。」』夫子以其仁為大也。

學以深，厲以斷，送迎必敬，上友下交，銀手如斷，是卜商之行也。孔子曰：『詩云「式夷式已，無小人殆。」而商也其可謂不險也。』

貴之不喜，賤之不怒；苟於民利矣，廉於其事上也，以佐其下，是澹臺滅明之行也。孔子曰：『獨貴獨富，君子恥之，夫也中之矣。』

先成其慮，及事而用之，是故不忘，是言偃之行也。孔子曰：『欲能則學，欲知則問，欲善則訊，欲給則豫，當是如偃也得之矣。』

獨居思仁，公言言義；其聞之詩也，一日三復白圭之玷，是南宮縚之行也。夫子信其仁，以為異姓。

自見孔子，入戶未嘗越屨，往來過人不履影；開蟄不殺，方長不折；執親之喪，未嘗見齒，是高柴之行也。孔子曰：『高柴執親之喪則難能也，開蟄不殺則天道也，方長不折則恕也，恕則仁也；湯恭以恕，是以日躋也。』

此賜之所親睹也，吾子有命而訊，賜則不足以知賢。」文子曰：「吾聞之也，國有道則賢人興焉，中人用焉，百姓歸焉。若吾子之語審茂，則一諸侯之相也，亦未逢明君也。」

子貢既與衛將軍文子言，適魯，見孔子曰：「衛將軍問二三子之行於賜也，不一而三，賜也辭不獲命，以所見者對矣；未知中否，請嘗以告。」孔子曰：「言之。」子貢以其質告。孔子既聞之，笑曰：「賜，汝偉為知人，賜！」子貢對曰：「賜也焉能知人，此賜之所親睹也。」孔子曰：「是女所親也：吾語女耳之所未聞，目之所未見，思之所未至，智之所未及者乎？」子貢曰：「賜得則願聞之也。」

孔子曰：「不克不忌，不念舊惡，蓋伯夷、叔齊之行也。

晉平公問於祁徯曰：『羊舌大夫，晉國之良大夫也，其行如何？』祁徯對，辭曰：『不知也。』公曰：『吾聞女少長乎其所，女其閹知之。』祁徯對曰：『其幼也恭而遜，恥而不使其過宿也；其為侯大夫也悉善而謙，其端也；其為公車尉也信而好直，其功也；至於其為和容也，溫良而好禮，博聞而時出，其志也。』公曰：『嚮者問女，女何曰弗知也？』祁徯對曰：『每位改變，未知所止，是以不知。』蓋羊舌大夫之行也。

畏天而敬人，服義而行信，孝乎父而恭於兄，好從善而矅往，蓋趙文子之行也。

其事君也不敢愛其死，然亦不忘其身，謀其身不遺其友，君陳則進，不陳則行而退，蓋隨武子之行也。

其為人之淵泉也，多聞而難誕也，不內辭足以沒世；國家有道，其言足以生；國家無道，其默足以容，蓋桐提伯華之行也。

外寬而內直，自設於隱栝之中，直己而不直於人，以善存，亡汲汲，蓋蘧伯玉之行也。

孝子慈幼，允德稟義，約貨去怨，蓋柳下惠之行也。

其言曰：君雖不量於臣，臣不可以不量於君，是故君擇臣而使之，臣擇君而事之，有道順君，無道橫命；晏平仲之行也。

德恭而行信，終日言不在尤之內，在尤之外，貧而樂也，蓋老萊子之行也。

易行以俟天命，君下位而不援其上；觀於四方也，不忘其親；苟思其親，不盡其樂；以不能學為己終身之憂，蓋介山子推之行也。」

#@

《五帝德》

宰我問於孔子曰：「昔者予聞諸榮伊，言黃帝三百年。請問黃帝者人邪？亦非人邪？何以至於三百年乎？」孔子曰：「予！禹、湯、文、武、成王、周公，可勝觀也！夫黃帝尚矣，女何以為？先生難言之」宰我曰：「上世之傳，隱微之說，卒業之辨，闇昏忽之，意非君子之道也，則予之問也固矣。」

孔子曰：「黃帝，少典之子也，曰軒轅。生而神靈，弱而能言，幼而慧齊，長而敦敏，成而聰明。治五氣，設五量，撫萬民，度四方；教熊羆貔豹虎，以與赤帝戰於版泉之野，三戰然後得行其志。黃帝黼黻衣，大帶黼裳，乘龍扆雲，以順天地之紀，幽明之故，死生之說，存亡之難。時播百穀草木，故教化淳鳥獸昆蟲，歷離日月星辰；極畋土石金玉，勞心力耳目，節用水火材物。生而民得其利百年，死而民畏其神百年，亡而民用其教百年，故曰三百年。」

宰我請問帝顓頊。孔子曰：「五帝用記，三王用度，女欲一日辨聞古昔之說，躁哉予也。」宰我曰：「昔者予也聞諸夫子曰：『小子無有宿問。』」

孔子曰：「顓頊，黃帝之孫，昌意之子也，曰高陽。洪淵以有謀，疏通而知事；養材以任地，履時以象天，依鬼神以制義；治氣以教民，絜誠以祭祀。乘龍而至四海：北至於幽陵，南至於交趾，西濟於流沙，東至於蟠木，動靜之物，大小之神，日月所照，莫不祇勵。

宰我曰：「請問帝嚳。」孔子曰：「元囂之孫，蟜極之子也，曰高辛。生而神靈，自言其名；博施利物，不於其身；聰以知遠，明以察微；順天之義，知民之急；仁而威，惠而信，修身而天下服。取地之財而節用之，撫教萬民而利誨之，歷日月而迎送之，明鬼神而敬事之。其色郁郁，其德嶷嶷，其動也時，其服也士。春夏乘龍，秋冬乘馬，黃黼黻衣，執中而獲天下；日月所照，風雨所至，莫不從順。」

宰我曰：「請問帝堯。」孔子曰：「高辛之子也，曰放勳。其仁如天，其知如神；就之如日，望之如雲；富而不驕，貴而不豫；黃黼黻衣，丹車白馬。伯夷主禮，龍、夔教舞，舉舜、彭祖而任之，四時先民治之。流共工於幽州，以變北狄；放驩兜于崇山，以變南蠻；殺三苗于三危，以變西戎；殛鯀于羽山，以變東夷。其言不貳，其行不回，四海之內，舟輿所至，莫不說夷。」

宰我曰：「請問帝舜。」孔子曰：「蟜牛之孫，瞽叟之子也，曰重華。好學孝友，聞于四海；陶家事親，寬裕溫良。敦敏而知時，畏天而愛民，恤遠而親親。承受大命，依于倪皇；叡明通知，為天下工。使禹敷土，主名山川，以利於民；使后稷播種，務勤嘉穀，以作飲食；羲、和掌厤，敬授民時；使益行火，以辟山萊；伯夷主禮，以節天下；夔作樂，以歌籥舞，和以鐘鼓；皋陶作士，忠信疏通，知民之情；契作司徒，教民孝友，敬政率經。其言不惑，其德不慝，舉賢而天下平。南撫交阯、大、教，鮮支、渠廋、氐、羌，北山戎、發、息慎，東長鳥夷、羽民。舜之少也，惡悴勞苦，二十以孝聞乎天下，三十在位，嗣帝所，五十乃死，葬於蒼梧之野。」

宰我曰：「請問禹。」孔子曰：「高陽之孫，鯀之子也，曰文命。敏給克濟，其德不回，其仁可親，其言可信；聲為律，身為度，稱以上士；亹亹穆穆為綱為紀。巡九州，通九道，陂九澤，度九山。為神主，為民父母；左準繩，右規矩；履四時，據四海；平九州，戴九天，明耳目，治天下。舉皋陶與益，以贊其身，舉干戈以征不享、不庭、無道之民；四海之內，舟車所至，莫不賓服。」

孔子曰：「予！大者如說，民說至矣；予也，非其人也。」宰我曰：「予也不足，誠也，敬承命矣。」他日，宰我以語人，有為道諸夫子之所。孔子曰：「吾欲以顏色取人，於滅明邪改之；吾欲以語言取人，於予邪改之；吾欲以容貌取人，於師邪改之。」宰我聞之，懼，不敢見。

#@

《帝繫》

黃帝產元囂，元囂產蟜極，蟜極產高辛，是為帝嚳。

帝嚳產放勳，是為帝堯。

黃帝產昌意，昌意產高陽，是為帝顓頊。

顓頊產窮蟬，窮蟬產敬康，敬康產句芒，句芒產蟜牛，蟜牛產瞽叟，瞽叟產重華，是為帝舜，及產象，敖。

顓頊產鯀，鯀產文命，是為禹。

黃帝居軒轅之邱，娶于西陵氏之子，謂之嫘祖，氏產青陽及昌意。青陽降居泜水，昌意降居若水。

昌意娶于蜀山氏，蜀山氏之子謂之昌濮，氏產顓頊。

顓頊娶于滕氏，滕氏奔之子謂之女祿，氏產老童。

老童娶于竭水氏，竭水氏之子謂之高緺，氏產重黎及吳回。吳回氏產陸終。

陸終氏娶于鬼方氏，鬼方氏之妹謂之女隤，氏產六子；孕而不粥，三年，啟其左脅，六人出焉。其一曰樊，是為昆吾；其二曰惠連，是為參胡；其三曰籛，是為彭祖；其四曰萊言，是為云鄶人；其五曰安，是為曹姓；其六曰季連，是為羋姓。

季連產什祖氏，什祖氏產內熊，九世至于渠，婁鯀出。

自熊渠有子三人，其孟之名為無康，為句亶王；其中之名為紅，為鄂王；其季之名為疵，為戚章王。

昆吾者，衛氏也；參胡者，韓氏也；彭祖者，彭氏也；鄶人者，鄭氏也；曹姓者，邾氏也；季連者，楚氏也。

帝嚳卜其四妃之子，而皆有天下。上妃有邰氏之女也，曰姜原，氏產后稷；次妃有娀氏之女也，曰簡狄，氏產契；次妃曰陳隆氏，產帝堯；次妃陬訾氏，產帝摯。

帝堯娶于散宜氏之子，謂之女皇氏。

帝舜娶于帝堯之子，謂之女匽氏。

鯀娶于有莘氏之子，謂之女志氏，產文命。

禹娶于塗山氏之子，謂之女憍氏，產啟。

#@

《勸學》

君子曰：學不可以已矣，青取之於藍，而青於藍；水則為冰，而寒於水；木直而中繩，輮而為輪，其曲中規，枯暴不復挺者，輮使之然也。

是故不升高山，不知天之高也；不臨深谿，不知地之厚也；不聞先王之遺道，不知學問之大也。于越戎貉之子，生而同聲，長而異俗者，教使之然也。

是故木從繩則直，金就礪則利，君子博學如日參己焉，故知明則行無過。《詩》云：「嗟爾君子，無恆安息；靖恭爾位，好是正直；神之聽之，介爾景福。」神莫大於化道，福莫長於旡咎。

孔子曰：「吾嘗終日思矣，不如須臾之所學。」吾嘗跂而望之，不如升高而博見也；升高而招，非臂之長也，而見者遠；順風而呼，非聲加疾也，而聞者著；假車馬者，非利足也，而致千里；假舟楫者，非能水也，而絕江海；君子之性非異也，而善假於物也。

南方有鳥，名曰𧊷鳩，以羽為巢，編之以髮，繫之葦苕，風至苕折，子死卵破，巢非不完也，所繫者然也。西方有木，名曰射干，莖長四寸，生於高山之上，而臨百仞之淵，木莖非能長也，所立者然也。蓬生麻中，不扶自直。蘭氏之根，懷氏之苞，漸之滫中，君子不近，庶人不服，質非不美也，所漸者然也。

是故君子靖居恭學，脩身致志，處必擇鄉，游必就士，所以防僻邪而道中正也。

物類之從，必有所由；榮辱之來，各象其德。肉腐出蟲，魚枯生蠹；殆教亡身，禍災乃作。強自取折，柔自取束；邪穢在身，怨之所構。布薪若一火就燥，平地若一水就濕，草木疇生，禽獸群居，物各從其類也。

是故正鵠張，而弓矢至焉；林木茂，而斧斤至焉。樹成蔭，而鳥息焉；醯酸，而蚋聚焉，故言有召禍，行有招辱，君子慎其所立焉。

積土成山，風雨興焉；積水成川，蛟龍生焉；積善成德，神明自傳，聖心備矣。是故不積跬步，無以致千里；不積小流，無以成江海；騏驥一躒，不能千里；駑馬無極，功在不舍；楔而舍之，朽木不折；楔而不舍，金石可鏤。

夫螾無爪牙之利，筋脈之強，上食晞土，下飲黃泉者，用心一也。蟹二螯八足，非蛇夔之穴，而無所寄託者，用心躁也。是故無憤憤之志者，無昭昭之明；無綿綿之事者，無赫赫之功；行跂塗者不至，事兩君者不容；目不能兩視而明，耳不能兩聽而聰；騰蛇無足而騰，鼫鼠五伎而窮。《詩》云：「鳲鳩在桑，其子七兮；淑人君子，其儀一兮；其儀一兮，心若結兮。」君子其結於一也。

昔者瓠巴鼓瑟，而沈魚出聽；伯牙鼓琴，而六馬仰秣，夫聲無細而不聞，行無隱而不行；玉居山而木潤，淵生珠而岸不枯；為善而不積乎？豈有不至哉？

孔子曰：「野哉！君子不可以不學，見人不可以不飾。」不飾無貌，無貌不敬，不敬無禮，無禮不立。夫遠而有光者，飾也；近而逾明者，學也。譬如洿邪，水潦灟焉，莞蒲生焉，從上觀之，誰知其非源泉也。

珠者，陰之陽也，故勝火；玉者，陽之陰也，故勝水；其化如神，故天子藏珠玉，諸侯藏金石，大夫畜犬馬，百姓藏布帛。不然，則強者能守之，知者能秉之，賤其所貴，而貴其所賤；不然，矜寡孤獨不得焉。

子貢曰：「君子見大川必觀，何也？」孔子曰：「夫水者，君子比德焉：偏與之而無私，似德；所及者生，所不及者死，似仁；其流行庳下，倨句皆循其理，似義；其赴百仞之谿不疑，似勇；淺者流行，深淵不測，似智；弱約危通，似察；受惡不讓，似貞；苞裹不清以入，鮮潔以出，似善化；必出，量必平，似正；盈不求概，似厲；折必以東西，似意，是以見大川必觀焉。」

#@

《子張問入官》

子張問入官於孔子，孔子曰：「安身取譽為難也。」子張曰：「安身取譽如何？」孔子曰：「有善勿專，教不能勿搢，已過勿發，失言勿踦，不善辭勿遂，行事勿留。君子入官，自行此六路者，則身安譽至，而政從矣。

且夫忿數者獄之所由生也，距諫者慮之所以塞也，慢易者禮之所以失也，墮怠者時之所以後也，奢侈者財之所以不足也，專者事之所以不成也，歷者獄之所由生也。君子入官，除七路者，則身安譽至，而政從矣。

故君子南面臨官，大城而公治之，精知而略行之，合是忠信，考是大倫，存是美惡，而進是利，而除是害，而無求其報焉，而民情可得也。故臨之無抗民之志，勝之無犯民之言，量之無狡民之辭，養之無擾於時，愛之勿寬於刑；言則身安譽至，而民自得也。

故君子南面臨官，所見邇，故明不可弊也；所求邇，故不勞而得也；所以治者約，故不用眾而譽至也；法象在內，故不遠；源泉不竭，故天下積也；而木不寡短長，人得其量，故治而不亂。故六者貫乎心，藏乎志，形乎色，發乎聲，若此則身安而譽至，而民自得也。

故君子南面臨官；不治則亂至，亂至則爭，爭之至又反於亂；是故寬裕以容其民，慈愛以優柔之，而民自得也已。故躬行者政之始也，調悅者情之道也。善政行易則民不怨，言調悅則民不辨法，仁在身取民顯以佚之也。財利之生徵矣，貪以不得；善政必簡矣，苟以亂之；善言必聽矣，詳以失之；規諫日至，煩以不聽矣。言之善者在所日聞，行之善者在所能為。故上者民之儀也，有司執政民之表也，邇臣便辟者群臣僕之倫也。故儀不正則民失誓，表弊則百姓亂，邇臣便辟不正廉而群臣服汙矣，故不可不慎乎三倫矣。故君子脩身返道察說，而邇道之服存焉；是故夫工女必自擇絲麻、良工必自擇齎材、賢君良上必自擇左右始。故佚諸取人，勞於治事；勞於取人，佚於治事。故君子欲譽則謹其所便，欲名則謹於左右。故上者辟如緣木者務高，而畏下者滋甚，六馬之離必於四面之衢，民之離道必於上之佚政也。故上者尊嚴而絕，百姓者卑賤而神；民而愛之則存，惡之則亡也。

故君子南面臨官：貴而不驕，富恭有本能圖，脩業居久而譚；情邇暢而及乎遠，察一而關於多。一物治而萬物不亂者，以身為本也。故君子蒞民，不可以不知民之性，達諸民之情；既知其以生有習，然後民特從命也。故世舉則民親之，政均則民無怨。故君子蒞民，不臨以高，不道以遠，不責民之所不能。今臨之明王之成功，而民嚴而不迎也；道以數年之業，則民疾，疾者辟矣。故古者冕而前旒，所以蔽明也；統絖塞耳，所以弇聰也。故水至清則無魚，人至察則無徒。

故枉而直之，使自得之；優而柔之，使自求之；揆而度之，使自索之；民有小罪，必以其善以赦其過，如死使之生，其善也，是以上下親而不離。故惠者政之始也，政不正則不可教也，不習則民不可使也。故君子欲言之見信也者，莫若先虛其內也，欲政之速行也者，莫若以身先之也；欲民之速服也者，莫若以道御之也。故不先以身，雖行必鄰矣；不以道御之，雖服必強矣。故非忠信，則無可以取親於百姓矣；外內不相應，則無可以取信者矣。四者治民之統也。」

#@

《盛德》

聖王之盛德；人民不疾，六畜不疫，五穀不災，諸侯無兵而正，小民無刑而治，蠻夷懷服。古者天子常以季冬考德，以觀治亂得失。凡德盛者治也，德不盛者亂也；德盛者得之也，德不盛者失之也。是故君子考德，而天下之治亂得失，可坐廟堂之上而知也。德盛則脩法，德不盛則飾政，法政而德不衰，故曰王也。凡人民疾、六畜疫、五穀災者，生於天；天道不順，生於明堂不飾；故有天災，即飾明堂也。

凡民之為姦邪、竊盜、歷法、妄行者，生於不足；不足，生於無度量也；無度量，則小者偷墮，大者侈靡而不知足；故有度量則民足，民足則無為姦邪、竊盜，歷法、妄行者。故有姦邪、竊盜、歷法、妄行之獄，則飾度量也。

凡不孝生於不仁愛也，不仁愛生於喪祭之禮不明，喪祭之禮所以教仁愛也。致愛故能致喪祭，春秋祭祀之不絕，致思慕之心也。夫祭祀致饋養之道也，死且思慕饋養，況於生而存乎？故曰喪祭之禮明，則民孝矣。故有不孝之獄，則飾喪祭之禮。

凡弒上生於義不明，義者所以等貴賤、明尊卑；貴賤有序，民尊上敬長矣。民尊上敬長，而弒者，寡有之也。朝聘之禮，所以明義也。故有弒獄，則飾朝聘之禮也。

凡鬥辨生於相侵陵也，相侵陵生於長幼無序，而教以敬讓也；故有鬥辨之獄，則飾鄉飲酒之禮也。

凡淫亂生於男女無別、夫婦無義；昏禮享聘者，所以別男女、明夫婦之義也。故有淫亂之獄，則飾昏禮享聘也。

故曰：刑罰之所從生有源，不務塞其源而務刑殺之，是為民設陷以賊之也。刑罰之源，生於嗜慾好惡不節。故明堂，天法也；禮度，德法也；所以御民之嗜慾好惡，以慎天法，以成德法也。刑法者，所以威不行德法者也。

故季冬聽獄論刑者，所以正法也，法正論吏公行之。是故古者天子孟春論吏德行，能理功，能德法者為有德，能行德法者為有行，能理德法者為有能，能成德法者為有功。故論吏而法行，事治而成功；季冬正法，孟春論吏，治國之要也。

德法者御民之銜也，史者轡也，刑者筴也；天子御者，內史、太史左右手也。古者以法為銜勒，以官為轡，以刑為筴，以人為手，故御天下數百年而不懈墮。善御馬者，正銜勒，齊轡筴，均馬力，和馬心，故口無聲，手不搖，筴不用，而馬為行也。善御民者：正其德法、飭其官、而均民力，和民心，敬聽言不出於口，刑不用而民治，是以民德美之。

夫民善其德，必稱其人；故今之人稱五帝三王者，依然若猶存者，其法誠德，其德誠厚。夫民思其德，心稱其人，朝夕祝之，升聞於皇天，上帝歆焉，故永其世而豐其年。不能御民者，棄其德法。譬猶御馬，棄銜勒，而專以筴御馬，馬必傷，車必敗；無德法而專以刑法御民，民心走，國必亡。亡德法，民心無所法循，迷惑失道，上必以為亂無道；苟以為亂無道，刑罰必不克，成其無道，上下俱無道。故今之稱惡者，必比之於夏桀殷紂，何也？曰法誠不德，其德誠薄。夫民惡之，必朝夕祝之，升聞於皇天，上帝不歆焉；故水旱並興，災害生焉。故曰：德法者，御民之本也。

古之御政以治天下者，冢宰之官以成道，司徒之官以成德，宗伯之官以成仁，司馬之官以成聖，司寇之官以成義，司空之官以成禮。故六官以為轡，司會均入以為軜，故御四馬，執六轡，御天地與人與事者，亦有六政。是故善御者，正身同轡，均馬力，齊馬心，惟其所引而之，以取長道；遠行可以之，急疾可以御。天、地與人、事，此四者聖人之所乘也。是故天子御者，太史、內史左右手也，六官亦六轡也；天子三公合以執六官，均五政，齊五法，以御四者，故亦惟其所引而之，以之道則國治，以之德則國安，以之仁則國和，以之聖則國平，以之義則國成，以之禮則國定，此御政之體也。

過，失也。人情莫不有過，過而改之，是不過也。是故官屬不理，分職不明，法政不一，百事失紀，曰「亂」也；亂則飭冢宰。地宜不殖，財物不蕃，萬民飢寒；教訓失道，風俗淫僻，百姓流亡，人民散敗，曰「危」也；危則飭司徒。父子不親，長幼無序，君臣上下相乘，曰「不和」也；不和則飭宗伯。賢能失官爵，功勞失賞祿，爵祿失則士卒疾怨，兵弱不用，曰「不平」也；不平則飭司馬。刑罰不中，暴亂姦邪不勝，曰「不成」也；不成則飭司寇。百度不審，立事失禮，財務失量曰「貧」也；貧則飭司空。故曰：御者同是車馬，或以取千里，或數百里者，所進退緩急異也；治者同是法，或以治、或以亂者，亦所進退緩急異也。

#@

《明堂》

明堂者，古有之也。凡九室：一室而有四戶、八牖，三十六戶、七十二牖。以茅蓋屋，上圓下方。

明堂者，所以明諸侯尊卑。外水曰辟雍，南蠻、東夷、北狄、西戎。明堂月令，赤綴戶也，白綴牖也。二九四七五三六一八。堂高三尺，東西九筵，南北七筵，上圓下方。九室十二堂，室四戶，戶二牖，其宮方三百步。在近郊，近郊三十里。

或以為明堂者，文王之廟也，朱草日生一葉，至十五日生十五葉；十六日一葉落，終而復始也。周時德澤洽和，蒿茂大以為宮柱，名蒿宮也。此天子之路寢也，不齊不居其屋。待朝在南宮，揖朝出其南門。

#@

《千乘》

公曰：「千乘之國，受命於天子，通其四疆，教其書社，循其灌廟，建其宗主，設其四佐，列其五官，處其朝市，為仁如何？」子曰：「不仁，國不化。」

公曰：「何如之謂仁？」子曰：「不淫於色。」子曰：「立妃設如太廟然，乃中治；中治，不相陵；不相陵，斯庶嬪遧；遧，則事上靜；靜，斯潔信在中。朝大夫必慎以恭；出會謀事，必敬以慎言；長幼小大，必中度，此國家之所以崇也。

立子設如宗社，宗社先示威，威明顯見；辨爵集德，是以母弟官子咸有臣志，莫敢援於外，大夫中婦私謁不行，此所以使五官治，執事政也。夫政以教百姓，百姓齊以嘉善，故蠱佞不生，此之謂良民。國有道則民昌，此國家之所以大遂也。

卿設如大門，大門顯美，小大尊卑中度。開明閉幽，內祿出災，以順天道，近者閑焉，遠者稽焉。君發禁宰而行之，以時通于地，散布於小。理天之災祥，地寶豐省，及民共饗其祿，共任其災，此國家之所以和也。

國有四輔；輔，卿也。卿設如四體，毋易事，毋假名，毋重食。凡事尚賢進能，使知事爵不世，能之不愆。凡民戴名以能，食力以時成，以事立，此所以使民讓也。民咸孝弟而安讓，此以怨省而亂不作也，此國之所以長也。

下無用，則國家富；上有義，則國家治；長有禮，則民不爭；立有神，則國家敬；兼而愛之，則民無怨心；以為無命，則民不偷。昔者先王本此六者，而樹之德，此國家之所以茂也。

設其四佐而官之；司徒典春，以教民之不則時不若不令，成長幼老疾孤寡以時通于四疆。有闔而不通，有煩而不治，則民不樂生，不利衣食。

凡民之藏貯，以及山川之神明加于民者，發國功謀。齋戒必敬，會時必節。日厤巫祝，執伎以守官，俟命以作。祈王年，禱民命，及畜穀蜚征庶虞草。

方春三月，緩施生育，動作百物，於時有事，享于皇祖皇考，朝孤子八人，以成春事。

司馬司夏，以教士車甲。凡士執伎論功，脩四衛。強股肱，質射御，才武聰慧，治眾長卒，所以為儀綴於國。出可以為率，誘於軍旅。四方諸侯之遊士，國中賢餘秀興閱焉。

方夏三月，養長秀蕃庶物。於時有事，享于皇祖皇考，爵士之有慶者七人，以成夏事。

司寇司秋，以聽獄訟，治民之煩亂，執權變民中。凡民之不刑，崩本以要閒，作起不敬以欺惑憧愚。

作於財賂六畜五穀曰盜。誘居室家有君子曰義。子女專曰𡝩。嘡五兵及木石曰賊。以中情出，小曰閒，大曰講。利辭以亂屬曰讒。以財投長曰貸。

凡犯天子之禁，陳刑制辟，以追國民之不率上教者。夫是故一家三夫道行，三人飲食，哀樂平，無獄。

方秋三月，收歛以時。於時有事，嘗新于皇祖皇考，食農夫九人，以成秋事。司空司冬，以制度制地事，準揆山林，規表衍沃，畜水行，衰濯浸，以節四時之事。治地遠近，以任民力，以節民食，太古食壯之食，攻老之事。」

公曰：「功事不少，而餱糧不多乎？」子曰：「太古之民，秀長以壽者，食也。在今之民，羸醜以胔者，事也。

太古無遊民，食節事時，民各安其居，樂其宮室，服事信上，上下交信，地移民在。今之世，上治不平，民治不和，百姓不安其居，不樂其宮；老疾用財，壯狡用力，於玆民游；薄事貪食，於玆民憂。

古者殷書為成男成女名屬升於公門，此以氣食得節，作事得時，勸有功；夏服君事不及暍，冬服君事不及凍；是故年穀不成，天之饑饉，道無殣者。在今之世，男女屬散，名不升于公門，此以氣食不節，作事不成；天之饑饉，於時委民，不得以疾死。

是故立民之居，必于中國之休地，因寒暑之和，六畜育焉，五穀宜焉；辨輕重，制剛柔，和五味，以節食時事。

東辟之民曰夷，精於僥，至於大遠，有不火食者矣。南辟之民曰蠻，信以朴，至於大遠，有不火食者矣。西辟之民曰戎，勁以剛，至于大遠，有不火食者矣。北辟之民曰狄，肥以戾，至于大遠，有不火食者矣。及中國之民，曰五方之民，有安民和味，咸有實用利器，知通之，信令之。

及量地度居，邑有城郭，立朝市。地以度邑，以度民，以觀安危。距封後利，先慮久固，依固可守，為奧可久，能節四時之事，霜露時降。

方冬三月，草木落。庶虞藏，五穀必入于倉。於時有事，蒸于皇祖皇考，息國老六人，以成冬事。

民咸知孤寡之必不末也，咸知有大功之必進等也，咸知用勞力之必以時息也。推而內之水火，入也弗之顧矣，而況有強適在前，有君長正之者乎？」

公曰：「善。」

#@

《四代》

公曰：「四代之政刑，論其明者，可以為法乎？」子曰：「何哉？四代之政刑，皆可法也。」

公曰：「以我行之，其可乎？」子曰：「否，不可。臣願君之立知而以觀聞也，四代之政刑，君若用之，則緩急將有所不節；不節，君將約之；約之，卒將棄法；棄法，是無以為國家也。」

公曰：「巧匠輔繩而斲，胡為其棄法也。」子曰：「心未之度，習未之狎，此以數踰而棄法也。

夫規矩準繩鈞衡，此昔者先王之所以為天下也。小以及大，近以知遠，今日行之，可以知古，可以察今，其此邪！

水火金木土穀，此謂六府，廢一不可，進一不可，民並用之；今日行之，可以知古，可以察今，其此邪！

昔夏、商之未興也，伯夷謂此二帝之眇。」

公曰：「長國治民恆幹；論政之大體，以教民辨；歷大道，以時地性；興民之陽德以教民事；上服周德之典，以順事天子；脩政勤禮，以交諸侯；大節無廢，小眇後乎？」

子曰：「否，不可後也。詩云：『東有開明，於時雞三號，以興庶虞，庶虞動，蜚征作。嗇民執功，百草咸淳，地傾水流之。』是以天子盛服朝日于東堂，以教敬示威于天下也。是以祭祀，昭有神明；燕食，昭有慈愛；宗廟之事，昭有義；率禮朝廷，昭有五官；無廢甲冑之戒，昭果毅以聽；天子曰崩，諸侯曰薨，大夫曰卒，士曰不祿，庶人曰死，昭哀。哀愛無失節，是以父慈子孝兄愛弟敬。此皆先王之所先施於民也，君而後此則為國家失本矣。」

公曰：「善哉，子察教我也。」子曰：「鄉也，君之言善，執國之節也。君先眇而後善，中備以君子言，可以知古，可以察今。奐然而興，民壹始。」

公曰：「是非吾言也，吾一聞於師也。」子吁焉其色曰：「嘻，吾行道矣。」公曰：「道邪？」子曰：「道也！」

公曰：「吾未能知人，未能取人。」子曰：「君何為不觀器視才？」公曰：「視可明乎？」子曰：「可以表儀。」

公曰：「願學之。」子曰：「平原大藪，瞻其草之高豐茂者，必有怪鳥獸居之，且草可財也，如艾而夷之，其地必宜五穀；高山多林，必有怪虎豹蕃孕焉；深淵大川，必有蛟龍焉；民亦如之，君察之，可以見器見才矣。」

公曰：「吾猶未也。」子曰：「群然，戚然，頤然，睪然、踖然、柱然、抽然、首然、僉然、湛然、淵淵然、淑淑然、齊齊然、節節然、穆穆然、皇皇然。

見才色脩聲不視聞，怪物恪命不改志，舌不更氣。見之舉也，得之取也，有事事也。事必與食，食必與位，無相越踰。昔虞舜天德嗣堯，取相十有六人如此。」

公曰：「嘻，美哉。子道廣矣。」曰：「由德徑徑。吾恐惛而不能用也。何以哉？」

公曰：「請問圖德何尚？」子曰：「聖，知之華也；知，仁之實也；仁，信之器也；信，義之重也；義，利之本也。委利生孽。」

公曰：「嘻，言之至也。道天地以民輔之，聖人何尚？」子曰：「有天德，有地德，有人德，此謂三德。三德率行，乃有陰陽；陽曰德，陰曰刑。」

公曰：「善哉，再聞此矣！陽德何出？」子曰：「陽德出禮，禮出刑，刑出慮，慮則節事於近，而揚聲於遠。」

公曰：「善哉！載事何以？」子曰：「德以監位，位以充局，局以觀功，功以養民，民於此乎上。」

公曰：「祿不可後乎？」子曰：「食為味，味為氣，氣為志，發志為言，發言定名，名以出信，信載義而行之，祿不可後也。」

公曰：「所謂民與天地相參者，何謂也？」子曰：「天道以視，地道以履，人道以稽。廢一曰失統，恐不長饗國。」

公愀然其色。子曰：「君藏玉惟慎用之，雖慎敬而勿愛，民亦如之。執事無貳，五官有差，喜無並愛，卑無加尊，淺無測深，小無招大，此謂楣機。楣機賓薦不蒙，昔舜徵薦此道於堯，堯親用之，不亂上下。」

公曰：「請問民徵。」子曰：「無以為也。難行。」

公曰：「願學之，幾必能。」子曰：「貪於味不讓，妨於政。願富不久，妨於政。慕寵假貴，妨於政。治民惡重，妨於政。為父不慈，妨於政。為子不孝，妨於政。大縱耳目，妨於政。好色失志，妨於政。好見小利，妨於政。變從無節，橈弱不立，妨於政。剛毅犯神，妨於政。鬼神過節，妨於政。」

幼勿與眾，克勿與比，依勿與謀，放勿與游，徼勿與事。

臣聞之弗慶，非事君也。君聞之弗用，以亂厥德，臣將慶其簡者。蓋人有可知者焉，貌色聲眾有美焉，必有美質在其中者矣。貌色聲眾有惡焉，必有惡質在其中者矣。此者伯夷之所後出也。」

子曰：「伯夷建國建政，脩國脩政。」公曰：「善哉。」

#@

《虞戴德》

公曰：「昔有虞戴德何以？深慮何及？高舉安取？」

子曰：「君以聞之，唯丘無以更也；君之聞如未成也，黃帝慕脩之。」曰：「明法于天明，開施教于民；行此以上明于天化也，物必起，是故民命而弗改也。」

公曰：「善哉！以天教于民，可以班乎？」子曰：「可哉。雖可而弗由，此以上知所以行斧鉞也。父之於子，天也。君之於臣，天也。有子不事父，有臣不事君，是非反天而到行耶？故有子不事父，不順；有臣不事君，必刃。

順天作刑，地生庶物，是故聖人之教於民也，率天如祖地，能用民德。是以高舉不過天，深慮不過地，質知而好仁，能用民力，此三常之禮明而名不蹇。

禮失則壞，名失則惛。是故上古不諱，正天名也；天子之宮四通，正地事也；天子御珽，諸侯御荼，大夫服笏，正民德也；斂此三者而一舉之，戴天履地，以順民事。

天子告朔於諸侯，率天道而敬行之，以示威于天下也。諸侯內貢於天子，率名矅地實也，是以不至必誅。

諸侯相見，卿為介。以其教士畢行，使仁守會朝於天子。

天子以歲二月為壇於東郊，建五色，設五兵、具五味、陳六律、品奏五聲，聽明教。置離，抗大侯規鵠，堅物。

九卿佐三公，三公佐天子。天子踐位，諸侯各以其屬就位。乃升諸侯，諸侯之教士，教士執弓挾矢，揖讓而升，履物以射其地，心端色容正，時以矅伎。時有慶以地，不時有讓以地。

天下之有道也，有天子存；國之有道也，君得其正；家之不亂也，有仁父存。是故聖人之教於民也，以其近而見者，稽其遠而明者。

天事曰明，地事曰昌，人事曰比兩以慶。違此三者，謂之愚民。愚民曰姦，姦必誅。是以天下平而國家治，民亦無貸。

居小不約，居大則治；眾則集，寡則繆；祀則得福，以征則服；此唯官民之上德也。」

公曰：「三代之相授，必更制典物，道乎？」子曰：「否。猷德保，保惛乎前，以小繼大，變民示也。」

公曰：「善哉！子之察教我也。」子曰：「丘於君唯無言，言必盡，於他人則否。」

公曰：「教他人則如何？」子曰：「否，丘則不能。昔商老彭及仲傀，政之教大夫，官之教士，技之教庶人。揚則抑，抑則揚，綴以德行，不任以言，庶人以言，猶以夏后氏之祔懷袍褐也，行不越境。」

公曰：「善哉！我則問政，子事教我！」子曰：「君問已參黃帝之制，制之大禮也。」

公曰：「先聖之道，斯為美乎？」子曰：「斯為美。雖有美者必偏。屬於斯，昭天之福，迎之以祥；作地之福，制之以昌；興民之德，守之以長。」

公曰：「善哉。」

#@

《誥志》

公曰：「誥志無荒，以會民義，齋戒必敬，會時必節，犧牲必全，齊盛必潔，上下禋祀，外內無失節，其可以省怨遠災乎？」子曰：「丘未知其可以省怨也！」

公曰：「然則何以事神？」子曰：「以禮會時。夫民見其禮則上下援，援則樂，樂斯毋憂，以此省怨而亂不作也。夫禮會其四時，四孟四季，五牲五穀，順至必時其節也，丘未知其可以為遠災也。」

公曰：「然則為此何以？」子曰：「知仁合則天地成，天地成則庶物時，庶物時則民財敬，民財敬以時作；時作則節事，節事以動眾，動眾則有極；有極以使民則勸，勸則有功，有功則無怨，無怨則嗣世久，唯聖人！

是故政以勝眾，非以陵眾；眾以勝事，非以傷事；事以靖民，非以徵民；故地廣而民眾，長之祿也。

丘聞周太史曰：『政不率天，下不由人，則凡事易壞而難成。』虞史伯夷曰：『明，孟也。幽，幼也。明幽，雌雄也。雌雄迭興而順至，正之統也。日歸于西，起明于東；月歸于東，起明于西。』

虞夏之厤，正建於孟春。於時冰泮發蟄，百草權輿，瑞雉無釋。物乃歲俱生於東，以順四時，卒於冬分。

於時雞三號，卒明。載于青色，撫十二月節，卒于丑。日月成歲厤，再閏以順天道，此謂歲虞汁月。

天曰作明。曰與，惟天是戴。地曰作昌，曰與，惟地是事。人曰作樂，曰與，惟民是嬉。民之動能，不遠厥事；民之悲色，不遠厥德。此謂表裏時合，物之所生，而蕃昌之道如此。

天生物，地養物，物備興而時用常節曰聖人，主祭于天曰天子。天子崩，步于四川，代于四山，卒葬曰帝。

天作仁，地作富，人作治。樂治不倦，財富時節，是故聖人嗣則治。

文王治以俟時，湯治以伐亂；禹治以移眾，眾服，以立天下；堯貴以樂治時，舉舜；舜治以德使力。

在國統民如恕，在家撫官而國，安之勿變，勸之勿沮，民咸廢惡如進良，上誘善而行罰，百姓盡於仁而遂安之，此古之明制之治天下也。

仁者為聖，貴次，力次，美次，射御次，古之治天下者必聖人。

聖人有國，則日月不食，星辰不隕，勃海不運，河不滿溢，川澤不竭，山不崩解，陵不施谷，川浴不處，深淵不涸。

於時龍至不閉，鳳降忘翼，蟄獸忘攫，爪鳥忘距，蜂蠆不螫嬰兒，蟁蝱不食夭駒，雒出服，河出圖。

自上世以來，莫不降仁，國家之昌，國家之臧，信仁。是故不賞不罰，如民咸盡力；車不建戈，遠邇咸服，允使來往，地賓畢極；無怨無惡，率惟懿德。

此無空禮，無空名，賢人並憂，殘毒以時省；舉良良，舉善善，恤民使仁，日矅仁賓也。

#@

《文王官人》

王曰：「太師，慎維深思，內觀民務，察度情偽，變官民能，歷其才藝，女維敬哉。女何慎乎非倫，倫有七屬，屬有九用，用有六微：一曰觀誠，二曰考志，三曰視中，四曰觀色，五曰觀隱，六曰揆德。」

王曰：「於乎，女因方以觀之。富貴者觀其禮施也，貧窮者觀其有德守也，嬖寵者觀其不驕奢也，隱約者觀其不懾懼也。

其少觀其恭敬好學而能弟也，其壯觀其絜廉務行而勝其私也，其老觀其意憲慎強其所不足而不踰也。父子之閒觀其孝慈也，兄弟之閒觀其和友也，君臣之閒觀其忠惠也，鄉黨之閒觀其信憚也。

省其居處，觀其義方；省其喪哀，觀其貞良；省其出入，觀其交友；省其交友，觀其任廉。考之以觀其信，挈之以觀其知，示之難以觀其勇，煩之以觀其治，淹之以利以觀其不貪，藍之以樂以觀其不寍，喜之以物以觀其不輕，怒之以觀其重，醉之以觀其不失也，縱之以觀其常，遠使之以觀其不貳，邇之以觀其不倦，探取其志以觀其情，考其陰陽以觀其誠，覆其微言以觀其信，曲省其行以觀其備成，此之謂『觀誠』也。

二曰，方與之言，以觀其志。志殷如湥，其氣寬以柔，其色儉而不諂，其禮先人，其言後人，見其所不足，曰日益者也。

如臨人以色，高人以氣，賢人以言，防其不足，伐其所能，曰日損者也。其貌直而不侮，其言正而不私，不飾其美，不隱其惡，不防其過，曰有質者也。

其貌固嘔，其言工巧，飾其見物，務其小徵，以故自說，曰無質者也。

喜怒以物，而色不作；煩亂之，而志不營；深道以利，而心不移；臨懾以威，而氣不卑，曰平心而固守者也。

喜怒以物而變易知，煩亂之而必不裕，示之以利而易移，臨懾以威而易懾，曰鄙心而假氣者也。

執之以物而遫決，驚之以卒而度料，不學而性辨，曰有慮者也。

難投以物，難說以言，知一如不可以解也，困而不知其止，無辨而自慎，曰愚贛者也。

營之以物而不虞，犯之以卒而不懼，置義而不可遷，臨之以貨色而不可營，曰絜廉而果敢者也。

易移以言，存志不能守錮，已諾無斷，曰弱志者也。

順與之弗為喜，非奪之弗為怒，沈靜而寡言，多稽而儉貌，曰質靜者也。

辨言而不固行，有道而先困，自慎而不讓，當如強之，曰始妒誣者也。

徵清而能發，度察而能盡，曰治志者也。

華如誣，巧言、令色、足恭一也，皆以無為有者也。此之為考志。

三曰誠在其中，此見於外；以其見占其隱，以其細占其大，以其聲處其氣。初氣主物，物生有聲；聲有剛有柔，有濁有清，有好有惡。咸發於聲也。

心氣華誕者，其聲流散；心氣順信者，其聲順節；心氣鄙戾者，其聲斯醜；心氣寬柔者，其聲溫好。信氣中易，義氣時舒，智氣簡備，勇氣壯直。

聽其聲，處其氣，考其所為，觀其所由，察其所安；以其前占其後，以其見占其隱，以其小占其大。此之謂『視中』也。

四曰民有五性：喜、怒、欲、懼、憂也。喜氣內畜，雖欲隱之，陽喜必見。怒氣內畜，雖欲隱之，陽怒必見。欲氣內畜，雖欲隱之，陽欲必見。懼氣內畜，雖欲隱之，陽懼必見。憂悲之氣內畜，雖欲隱之，陽憂必見。五氣誠於中，發形於外，民情不隱也。

喜色由然以生，怒色拂然以侮，欲色嘔然以偷，懼色薄然以下，憂悲之色纍然而靜。

誠智必有難盡之色，誠仁必有可尊之色，誠勇必有難懾之色，誠忠必有可親之色，誠絜必有難污之色，誠靜必有可信之色。

質色皓然固以安，偽色縵然亂以煩；雖欲故之中，色不聽也，雖變可知；此之謂觀色也。

五曰生民有靈陽，人有多隱其情，飾其偽，以賴於物，以攻其名也。有隱於仁質者，有隱於知理者，有隱於文藝者，有隱於廉勇者，有隱於忠孝者，有隱於交友者。如此者不可不察也。

小施而好大得，小讓而好大事，言願以為質，偽愛以為忠，面寬而貌慈，假節以示人，故其行以攻其名。如此者隱於仁質也。

推前惡，忠府知物焉；首成功，少其所不足；慮誠不及，佯為不言；內誠不足，色示有餘；故知以動人，自順而不讓；錯辭而不遂，莫知其情。如是者隱於知理者也。

素動人以言，涉物而不終；問則不對，詳為不窮；色示有餘；有道而自順用之，物窮則為深。如此者隱於文藝者也。

廉言以為氣，驕厲以為勇，內恐外悴，無所不至，敬再其說以詐臨人。如此者隱於廉勇者也。

自事其親，好以告人，乞言勞醉，而面於敬愛，飾其見物，故得其名，名揚於外不誠於內，伐名以事其親戚，以故取利，分白其名，以私其身。如此者隱於忠孝者也。

陰行以取名，比周以相譽，明知賢可以徵，與左右不同而交，交必重己。心說之而身不近之，身近之而實不至，而懽忠不盡，懽忠盡見於眾而貌克。如此者隱於交友者也。

此之謂『觀隱』也。

六曰言行不類，終始相悖，陰陽克易，外內不合，雖有隱節見行，曰非誠質者也。

其言甚忠，其行甚平，其志無私，施不在多，靜而寡類，莊而安人，曰有仁心者也。

事變而能治，物善而能說，浚窮而能達，錯身立方而能遂，曰廣知者也。

少言如行，恭儉以讓，有知而不伐，有施而不置，曰慎謙良者也。

微忽之言久而可復，幽閒之行獨而不克，行其亡如其存。曰順信者也。

貴富雖尊，恭儉而能施；眾強嚴威，有禮而不驕，曰有德者也。

隱約而不懾，安樂而不奢，勤勞之不變，喜怒之如度晰，曰守也。

置方而不毀，廉絜而不戾，立強而無私，曰經正者也。

正靜以待命，不召不至，不問不言，言不過行，行不過道，曰沈靜者也。

忠愛以事其親，歡欣以敬之，盡力而不面敬以安人，以故名不生焉，曰忠孝者也。

合志如同方，共其憂而任其難，行忠信而不相疑，迷隱遠而不相舍。曰至友者也。

心色辭氣，其入人甚俞，進退工，故其與人甚巧，其就甚速，其叛人甚易。曰位志者也。

飲食以親，貨賄以交，接利以合，故得望譽征利，而依隱於物，曰貪鄙者也。

質不斷，辭不至；少其所不足，謀而不已，曰偽詐者也。

言行亟變，從容謬易，好惡無常，行身不類。曰無誠志者也。

小知而不大決，小能而不大成，顧小物而不知大論，亟變而多私，曰華誕者也。

規諫而不類，道行而不平。曰巧名者也。

故事阻者不夷，畸鬼者不仁，面譽者不忠，飾貌者不情，隱節者不平，多私者不義，揚言者寡信。此之謂『揆德』。」

王曰：「太師！女推其往言，以揆其來行；聽其來言，以省往行；觀其陽，以考其陰；察其內，以揆其外。是隱節者可知，偽飾無情者可辨，質誠居善者可得，忠惠守義者可見也。」

王曰：「於乎敬哉！女何慎乎非心？何慎乎非人？人有六徵，六徵既成，以觀九用，九用既立。一曰取平仁而有慮者，二曰取慈惠而有理者，三曰取直愍而忠正者，四曰取順直而察聽者，五曰取臨事而絜正者，六曰取慎察而絜廉者，七曰取好謀而知務者，八曰取接給而廣中者，九曰取猛毅而獨斷者，此之謂九用也。

平仁而有慮者，使是治國家而長百姓；慈惠而有理者，使是長鄉邑而治父子；直愍而忠正者，使是蒞百官而察善否；慎直而察聽者，使是長民之獄訟，出納辭令；臨事而絜正者，使是守內藏而治出入；慎察而絜廉者，使是分財臨貨主賞賜；好謀而知務者，使是治壤地而長百工；接給而廣中者，使是治諸侯而待賓客；猛毅而獨斷者，使是治軍事為邊境。因方而用之，此之謂官能也。

九用有徵，乃任七屬：一曰國則任貴，二曰鄉則任貞，三曰官則任長，四曰學則任師，五曰族則任宗，六曰家則任主，七曰先則任賢。」

正月王親命七屬之人曰：「於乎！慎維深，內觀民務，本慎在人。女平心去私，慎用六證，論辨九用，以交一人，予亦不私。女廢朕命，亂我法，罪致不赦。」三戒然後及論，王親受而考之，然後論成。

#@

《諸侯遷廟》

成廟將遷之新廟，君前徙三日齊，祝、宗人及從者皆齊；徙之日，君玄服，從者皆玄服。

從至于廟，群臣如朝位，君入立于阼階下，西向，有司如朝位。

宗人擯舉手曰：「有司其請升。」君升，祝奉幣從在左，北面再拜興。祝聲三曰：「孝嗣侯某，敢以嘉幣告于皇考某侯。成廟將徙，敢告。」君及祝再拜興。

祝曰：「請導君降立于階下。」奉衣服者，皆奉以從祝；奉衣服者降堂，君及在位者皆辟也；奉衣服者至碑，君從，有司皆以次從，出廟門；奉衣服者升車乃步，君升車，從者皆就車也。凡出入門及大溝渠，祝下擯。

至于新廟，筵于戶牖間，樽于西序下，脯醢陳于房中，設洗當東榮，南北以堂深。

有司皆先入，如朝位；祝導奉衣服者乃入，君從奉衣服者入門左，在位者皆辟也；奉衣服者升堂皆反位，君從升，奠衣服於席上，祝奠幣於凡東；君北向，祝在左；贊者盥升，適房薦脯醢，君盥酌奠于薦西，反位，君及祝再拜興；祝聲三曰：「孝嗣侯某，敢用嘉幣，告于皇考某侯。今月吉日可以徙于新廟；敢告。」再拜。

君就東廂西面，祝就西廂東面，在位者皆反走辟，如食閒。

擯者舉手曰：「諸反位。」君反位，祝從在左，卿大夫及眾有司，諸在位者皆反位。祝聲三曰：「孝嗣侯某，絜為而明薦之享。」君及祝再拜；君反位，祝徹，反位。

擯者曰：「遷廟事畢，請就燕。」君出廟門，卿大夫，有司、執事者皆出廟門。告事畢，乃曰：「擇日而祭焉。」

#@

《諸侯釁廟》

成廟釁之以羊，君玄服立於寢門內，南向。祝、宗人、宰夫、雍人皆玄服。

宗人曰：「請令以釁某廟。」君曰：「諾。」遂入。雍人拭羊，乃行入廟門，碑南，北面東上。雍人舉羊，升屋自中，中屋南面，刲羊，血流于前，乃降。

門以雞，有司當門北面，雍人割雞屋下當門，郟室，割雞於室中，有司亦北面也。

既事，宗人告事畢，皆退。反命于君，君寢門中南向。宗人曰：「釁某廟事畢。」君曰：「諾。」宗人請就燕，君揖之，乃退。

#@

《小辨》

公曰：「寡人欲學小辨，以觀於政，其可乎？」子曰：「否，不可。社稷之主愛日，日不可得，學不可以辨。是故昔者先王學齊大道，以觀於政。天子學樂辨風，制禮以行政；諸侯學禮辨官政以行事，以尊天子；大夫學德別義，矜行以事君；士學順，辨言以遂志；庶人聽長辨禁，農以力行。如此，猶恐不濟，奈何其小辨乎？」

公曰：「不辨則何以為政？」子曰：「辨而不小。夫小辨破言，小言破義，小義破道，道小不通，通道必簡。是故、循弦以觀於樂，足以辨風矣；爾雅以觀於古，足以辨言矣。傳言以象，反舌皆至，可謂簡矣。夫道不簡則不行，不行則不樂。夫弈十稘之變，由九不可既也，而況天下之言乎？」曰：「微子之言，吾壹樂辨言。」子曰：「辨言之樂，不若治政之樂；辨言之樂不下席；治政之樂皇於四海。夫政善則民說，民說則歸之如流水，親之如父母；諸侯初入而後臣之，安用辨言？」

公曰：「然則吾何學而可？」子曰：「行禮樂而力忠信，君其習可乎？」公曰：「多與我言忠信而不可以入患。」子曰：「毋乃既不明忠信之備，而口倦其君則不可，而有明忠信之備，而又能行之，則可立待也。君朝而行忠信，百官承事，忠滿於中而發於外，刑於民而放於四海，天下其孰能患之？」公曰：「請學忠信之備。」子曰：「唯社稷之主實知忠信。若丘也，綴學之徒，安知忠信？」公曰：「非吾子問之而焉也？」子三辭，將對。公曰：「彊避！」子曰：「彊侍。丘聞：大道不隱。丘言之君，發之於朝，行之於國，一國之人莫不知，何一之彊辟？丘聞之：忠有九知──知忠必知中，知中必知恕，知恕必知外，知外必知德，知德必知政，知政必知官，知官必知事，知事必知患，知患必知備。若動而無備，患而弗知，死亡而弗知，安與知忠信？內思畢心曰知中，中以應實曰知恕，內恕外度曰知外，外內參意曰知德，德以柔政曰知政，正義辨方曰知官，官治物則曰知事，事戒不虞曰知備，毋患曰樂，樂義曰終。」

#@

《用兵》

公曰：「用兵者，其由不祥乎？」

子曰：「胡為其不祥也？聖人之用兵也，以禁殘止暴於天下也；及後世貪者之用兵也，以刈百姓，危國家也。」

公曰：「古之戎兵，何世安起？」子曰：「傷害之生久矣，與民皆生。」

公曰：「蚩尤作兵與？」子曰：「否！蚩尤庶人之貪者也，及利無義，不顧厥親，以喪厥身。蚩尤惛欲而無厭者也，何器之能作？蜂蠆挾螫而生見害而校以衛厥身者也。人生有喜怒，故兵之作，與民皆生，聖人利用而弭之亂，人與之喪厥身。

詩云：『魚在在藻，厥志在餌。鮮民之生矣，不如死之久矣。校德不塞，嗣武孫子。』

聖人愛百姓而憂海內，及後世之人，思其德，必稱其人，故今之道堯舜禹湯文武者猶依然，至今若存。夫民思其德，必稱其人，朝夕祝之，升聞皇天，上神歆焉，故永其世而豐其年也。

夏桀商紂羸暴於天下，暴極不辜，殺戮無罪，不祥于天，粒食之民，布散厥親，疏遠國老，幼色是與，而暴慢是親，讒貸處穀，法言法行處辟。殀替天道，逆亂四時，禮樂不行，而幼風是御。厤失制，攝提失方，鄒大無紀。不告朔於諸侯，玉瑞不行、諸侯力政，不朝於天子，六蠻四夷交伐於中國。

於是降之災；水旱臻焉，霜雪大滿，甘露不降，百草𣩙黃，五穀不升，民多夭疾，六畜𩜘胔，此太上之不論不議也。殀傷厥身，失墜天下，夫天下之報殃於無德者也，必與其民。」

公懼焉，曰：「在民上者，可以無懼乎哉？」

#@

《少閒》

公曰：「今日少閒，我請言情於子。」子愀焉變色，遷席而辭曰：「君不可以言情於臣，臣請言情於君，君則不可。」

公曰：「師之而不言情焉？其私不同。」子曰：「否，臣事君而不言情於君則不臣，君而不言情於臣則不君。有臣而不臣猶可，有君而不君，民無所錯手足。」

公曰：「君度其上下咸通之，權其輕重居之；準民之色，目既見之；鼓民之聲，耳既聞之；動民之德，心既和之；通民之欲，兼而壹之；愛民親賢而教不能，民庶說乎？」

子曰：「說則說矣，可以為家，不可以為國。」公曰：「可以為家，胡為不可以為國？國之民、家之民也。」

子曰：「國之民誠家之民也；然其名異，不可同也。同名同食曰同等。唯不同等，民以知極。故天子昭有神於天地之間，以示威於天下也；諸侯修禮於封內，以事天子；大夫修官守職，以事其君；士修四衛，執技論力，以聽乎大夫；庶人仰視天文，俯視地理，力時使，以聽乎父母。此唯不同等，民以可治也。」

公曰：「善哉！上與下不同乎？」子曰：「將以時同、時不同；上謂之閑，下謂之多疾。君時同於民，布政也；民時同於君，服聽也；上下相報，而終於施。大猶已成，發其小者；遠猶已成，發其近者；將行重器，先其輕者。先清而後濁者，天地也。天政曰正，地政曰生，人政曰辨。苟本正則華英必得其節以秀孚矣，此官民之道也。」

公曰：「善哉！請少復進焉。」子曰：「昔堯取人以狀，舜取人以色，禹取人以言，湯取人以聲，文王取人以度，此四代五王之取人以治天下如此」。

公曰：「嘻！善之不同也。」子曰：「何謂其不同也？」公曰：「同乎？」子曰：「同。」公曰：「人狀可知乎？」子曰：「不可知也。」

公曰：「五王取人，各有以舉之，胡為人之不可知也？」子曰：「五王取人，比而視，相而望。五王取人各以己焉，是以同狀。」

公曰：「以子相人何如？」子曰：「否，丘則不能五王取人。丘也傳聞之以委於君，丘則否能，亦又不能。」

公曰：「我聞子之言始蒙矣。」子曰：「由君居之，成於純，胡為其蒙也？雖古之治天下者，豈生於異州哉？」

昔虞舜以天德嗣堯，布功散德制禮。朔方幽都來服；南撫交趾，出入日月，莫不率俾，西王母來獻其白琯。粒食之民昭然明視，民明教，通于四海，海外肅慎北發渠搜氐羌來服。

舜崩，有禹代興，禹卒受命，乃遷邑姚姓于陳。作物配天，修使來力。民明教，通于四海，海之外，肅慎、北發、渠搜、氐、羌來服。

禹崩，十有七世，乃有末孫桀即位。桀不率先王之明德，乃荒耽于酒，淫泆于樂，德昏政亂，作宮室高臺汙池，土察，以民為虐，粒食之民惛焉幾亡。

乃有商履代興。商履循禮法，以觀天子，天子不說，則嫌於死。成湯卒受天命，不忍天下粒食之民刈戮，不得以疾死，故乃放移夏桀，散亡其佐。乃遷姒姓于杞。發厥明德，順民天心嗇地，作物配天，制典慈民。咸合諸侯，作八政，命於總章。服禹功以脩舜緒，為副于天。粒食之民昭然明視，民明教，通于四海，海之外肅慎、北發、渠搜、氐、羌來服。

成湯卒崩，殷德小破，二十有二世，乃有武丁即位。開先祖之府，取其明法，以為君臣上下之節，殷民更服，近者說，遠者至，粒食之民昭然明視。

武丁卒崩，殷德大破，九世，乃有末孫紂即位。紂不率先王之明德，乃上祖夏桀行，荒耽於酒，淫泆於樂，德昏政亂，作宮室高臺汙池，土察，以為民虐，粒食之民忽然幾亡。

乃有周昌霸，諸侯佐之。紂不說諸侯之聽於周昌，乃退伐崇許魏，以客事天子。文王卒受天命，作物配天，制無用，行三明，親親尚賢。民明教，通于四海，海之外肅慎、北發、渠搜、氐、羌來服。

君其志焉，或徯將至也。」

公曰：「大哉，子之教我政也；列五王之德，煩煩如繁諸乎！」

子曰：「君無譽臣，臣之言未盡，請盡臣之言，君如財之。」曰：「於此有功匠焉、有利器焉、有措扶焉，以時令其藏必周密。發如用之，可以知古，可以察今；可以事親，可以事君；可用于生，又用之死。吉凶並興，禍福相生，卒反生福，大德配天。」

公愀然其色曰：「難立哉！」子曰：「臣願君之立知如以觀聞也；時天之氣，用地之財，以生殺於民，民之死不可以教。」

公曰：「我行之，其可乎？」子曰：「唯此在君。君曰足，臣恐其不足；君曰不足，臣則曰足。舉其前必舉其後，舉其左必舉其右。君既教矣，安能無善。」

公吁焉其色曰：「大哉，子之教我制也。政之豐也，如木之成也。」

子曰：「君知未成，言未盡也。凡草木根鞁傷則枝葉必偏枯，偏枯是為不實。穀亦如之，上失政、大及小人畜穀。」

公曰：「所謂失政者，若夏商之謂乎？」子曰：「否，若夏商者，天奪之魄，不生德焉。」

公曰：「然則何以謂失政？」子曰：「所謂失政者：疆蔞未虧，人民未變，鬼神未亡，水土未絪；糟者猶糟，實者猶實，玉者猶玉，血者猶血，酒者猶酒。優以繼愖，政出自家門，此之謂失政也。非天是反，人自反。臣故曰君無言情於臣，君無假人器，君無假人名。」公曰：「善哉！」

#@

《朝事》

古者聖王昭義以別貴賤，以序尊卑，以體上下，然後民知尊君敬上，而忠順之行備矣。

是故古者天子之官有典命官，掌諸侯之儀。大行人，掌諸侯之儀，以等其爵。故貴賤有別，尊卑有序，上下有差也。典命諸侯之五儀，諸臣之五等，以定其爵，故貴賤有別，尊卑有序，上下有差也。

命：上公九命為伯，其國家、宮室、車旌、衣服、禮儀、皆以九為節；諸侯諸伯七命，其國家、宮室、車旌、衣服、禮儀、皆以七為節；子男五命，其國家、宮室、車旌、衣服、禮儀、皆以五為節。

王之三公八命，其卿六命，其大夫四命。及其封也，皆加一等，其國家、宮室、車旌、衣服、禮儀亦如之。

凡諸侯之適子省於天子，攝君，則下其君之禮一等；未省，則以皮帛繼子男。

公之孤四命，以皮帛視小國之君，其卿三命，其大夫再命，士一命，其宮室、車旌、衣服、禮儀、各視其命之數；侯伯之卿、大夫、士亦如之；子男之卿再命，其大夫一命，其士不命，其宮室、車旌、衣服、禮儀，各如其命之數。

禮：大行人以九儀別諸侯之命，等諸臣之爵，以同域國之禮而待其賓客。

上公之禮：執桓圭九寸，繅藉九寸，冕服九章，建常九旒，樊纓九就，貳車九乘，介九人，禮九牢，其朝位賓主之間九十步，饕禮九獻，食禮九舉。

諸侯之禮，執信圭七寸，繅藉七寸，冕服七章，建常七旒，樊纓七就，貳車七乘，介七人，禮七牢，其朝位賓主之間七十步，饗禮七獻，食禮七舉。諸伯執躬圭，其他皆如諸侯之禮。

諸子執穀璧五寸，繅藉五寸，冕服五章，建常五旒，樊纓五就，貳車五乘，介五人，禮五牢，其朝位賓主之間五十步，饗禮五獻，食禮五舉。

諸男執蒲璧，其他皆如諸子之禮。

凡大國之孤，執皮帛，以繼小國之君。諸侯之卿、禮各下其君二等；以下及大夫、士皆如之。

天子之所以明章著此義者，以朝聘之禮也。是故千里之內，歲一見；千里之外、千五百里之內，二歲一見；千五百里之外、二千里之內，三歲一見；二千里之外、二千五百里之內，四歲一見；二千五百里之外、三千里之內，五歲一見；三千里之外，三千五百里之內，六歲一見。

各執其圭瑞，服其服，乘其輅，建其旌旂，施其樊纓，從其貳車，委積之以其牢禮之數，所以明別義也。

然後天子冕而執鎮圭尺有二寸，藻藉尺有二寸，搢大圭，乘大輅，建大常，十有二旒，樊纓十有再就，貳車十有二乘。率諸侯而朝日于東郊，所以教尊尊也。

退而朝諸侯，為壇三成，宮旁一門。天子南鄉見諸侯，土揖庶姓，時揖異姓，天揖同姓，所以別親疏外內也。

公侯伯子男各以其旂就其位：諸公之國，中階之前，北面東上；諸侯之國，東階之東，西面北上；諸伯之國，西階之西，東面北上；諸子之國，門東，北面東上；諸男之國，門西，北面東上。

及其將幣也，公於上等，所以別貴賤，序尊卑也。

奠圭，降、拜、升、成拜，明臣禮也。

奉國地所出重物而獻之，明臣職也。

內袒入門而右，以聽事也。

明臣禮、臣職、臣事，所以教臣也。

率而祀天於南郊，配以先祖，所以教民報德，不忘本也。率而享祀於太廟，所以教孝也。

與之大射，以考其習禮樂而觀其德行；與之圖事，以觀其能；儐而禮之，三饗三食三宴，以與之習立禮樂。

是故一朝而近者三年，遠者六年。有德焉，禮樂為之益習，德行為之益脩，天子之命為之益行。然後使諸侯世相朝，交歲相問，殷相聘，以習禮、考義、正刑、一德，以崇天子。故曰：朝聘之禮者，所以正君臣之義也。

諸侯相朝之禮，各執其圭瑞，服其服，乘其輅，建其旌旂，施其樊纓，從其貳車，委積之以其牢禮之數，所以別義也。

介紹而相見，君子於其所尊，不敢質，敬之至也。

君使大夫迎於境，卿勞於道，君親郊勞致館。

及將幣，拜迎於大門外而廟受。北面拜貺，所以致敬也。三讓而後升，所以致尊讓也。敬讓也者，君子之所以相接也。諸侯相接以敬讓，則不相侵陵也。此天子之所以養諸侯，兵不用，而諸侯自為正之具也。

君親致饗既還圭，饗食，致贈，郊送，所以相與習禮樂也。

諸侯相與習禮樂，則德行修而不流也。故天子制之，而諸侯務焉。

聘禮：上公七介，侯伯五介，子男三介，所以明貴賤也。介紹而傳命，君子於其所尊，不敢質，敬之至也。三讓而後傳命，三讓而後入廟門，三揖而後至階，三讓而後升，所以致尊讓也。

君使士迎於境，大夫郊勞，君親拜迎大門之內而廟受，北面拜貺，拜君命之辱，所以致敬讓也。致敬讓者，君子之所以相接也。致諸侯相接以敬讓，則不相欺陵也。

卿為上擯，大夫為丞擯。君親醴賓，賓私面私覿。致饔餼，既還圭璋賄贈，饗食燕，所以明賓主君臣之義也。

故天子之制諸侯，交歲相問，殷相聘，相厲以禮。使者聘而誤，主君不親饗食；所以恥厲之也。諸侯相厲以禮，則外不相侵，內不相陵。此天子所以養諸侯，兵不用，而諸侯自為正之具也。

以圭璋聘，重禮也；已聘而還圭璋，此輕財重禮之義也。諸侯相厲以輕財重禮，則民作讓矣。主國待客，出入三積。既客於舍，五牢之具陳於內；米三十車、禾三十車、芻薪倍禾，皆陳於外；乘禽日五雙，群介皆餼牢。壹食再饗，宴與時賜無數。所以重禮也。古之用財不能均如此，然而用財如此其厚者，言盡之于禮也；盡之于禮則內君臣不相陵，而外不相侵。故天子制之，而諸侯務焉。

古者，大行人掌大賓之禮，及大客之義，以親諸侯。春朝諸侯而圖天下之事，秋覲以比邦國之功，夏宗以陳天下之謀，冬遇以協諸侯之慮。時會以發四方之禁，殷同以施天下之政，時聘以結諸侯之好，殷眺以成邦國之貳，閒問以諭諸侯之志，歸脤以教諸侯之福，賀慶以贊諸侯之喜，致會以補諸侯之災。

天子之所以撫諸侯者：歲遍在，三歲遍眺，五歲遍省，七歲屬象胥喻言語，協辭令，九歲屬瞽史諭書名，聽音聲，十有一歲達瑞節，同度量，成牢禮，同數器，修法則，十有二歲，天子巡狩殷國。

是故諸侯上不敢侵陵，下不敢暴小民。然後諸侯之國札喪，則令賻補之；凶荒，則令賙委之；師役，則令槁禬之；有福事，則令慶賀之；有禍災，則令哀弔之。凡此五物者，治其事故。

及其萬民之利害為一書，其禮俗、政事、教治、刑禁之逆順為一書，其悖逆暴亂，作慝欲犯令者為一書，其札喪、凶荒、厄貧為一書，其康樂、和親、安平為一書。凡此五物者，無國別異之，天子以周知天下之政。是故諸侯附於德，服於義，則天下太平。

古者天子為諸侯不行禮義、不脩法度、不附於德、不服於義，故使射人以射禮選其德行；職方氏、大行人以其治國，選其能功。諸侯之得失治亂定，然後明九命之賞以勸之，明九伐之法以震威之。尚猶有不附於德，不服於義者，則使掌交說之。故諸侯莫不附於德，服於義者。此天子之所以養諸侯，兵不用，而諸侯自為正之法也。

#@

《投壺》

投壺之禮，主人奉矢，司射奉中，使人執壺。

主人請曰：「某有枉矢哨壺，請樂賓。」賓曰：「子有旨酒嘉殽，又重以樂，敢辭。」

主人曰：「枉矢哨壺，不足辭也，敢以請。」賓曰：「某賜旨酒嘉殽，又重以樂，敢固辭。」

主人曰：「枉矢哨壺，不足辭也，敢固以請。」賓對曰：「某固辭不得命，敢不敬從？」

賓再拜受，主人般還，曰：「避。」主人阼階上拜送，賓般還曰：「避」。

已拜，受矢，進即兩楹閒，退、反位，揖賓就筵。

司射進度壺，反位，設中，執八算。

請於賓曰：「奏投壺之令，曰：『順投為入，比投不釋算，勝飲不勝。正爵既行，請為勝者立馬，三馬既立，慶多馬。』」請主人亦如之。

命弦者曰：「請奏貍首，閒若一。」太師曰：「諾」。

左右告矢具，請拾投。有入者，則司射坐而釋一算焉。賓黨於右，主黨於左。

卒投，司射執餘算曰：「左右卒投，請數。」二算為純，一純以取，一算為奇。有勝，則司射以其算告曰：「某黨賢於某黨，賢若干純。」──奇則曰奇，鈞者曰鈞。

舉手曰：「請勝者之弟子為不勝者酌。」酌者曰：「諾。」已酌、皆請舉酒，當飲，皆跪奉觝曰：「賜灌。」勝者跪曰：「敬養」。

司正曰：「正爵既行，請為勝者立馬。」馬各直其算上。一馬從二馬，以慶。慶禮，曰：「三馬既立，請慶多馬。」賓、主人皆曰：「諾。」正爵既行，請徹馬。

周則復始，既算。算多少，視其坐。

矢八分；堂上七扶，室中五扶，庭中九扶，算長尺二寸。

堂下司正、司射、庭長及冠士立者皆屬賓黨；樂人及童子使者皆屬主黨。降揖其阼階及樂事、皆與射同節。

壺中置小豆，為其矢躍而去也。壺去席二矢半，矢以柘若棘，無去其皮，大七分。

曾孫侯氏，今日泰射，于一張侯參之曰今日泰射，四正具舉，大夫君子，凡以庶士，小大莫處，御于君所，以燕以射，則燕則譽。質參既設，執旌既載，大侯既亢，中獲既置。

壺脰脩七寸，口徑二寸半，壺高尺二寸，容斗五升，壺腹脩五寸。

弓既平張，四侯且良，決拾有常，既順乃讓，乃揖乃讓，乃隮其堂，乃節其行，既志乃張，射夫命射，射者之聲，獲者之旌，既獲卒莫。

凡雅二十六篇：其八篇可歌──歌鹿鳴、貍首、鵲巢、采蘩、采蘋、伐檀、白駒、騶虞，八篇廢不可歌；七篇商齊，可歌也；三篇閒歌。史辟、史義、史見、史童、史謗、史賓、拾聲、叡挾。

魯命弟子辭曰：「無荒、無傲、無倨立、無踰言。若是者，有常爵。「嗟爾不寍侯，為爾不朝於王所，故亢而射女，強食食，詒爾曾孫侯氏百福。」

#@

《公符》

公冠：自為主，迎賓揖，升自阼，立于席。

既醴，降自阼。

其餘自為主者，其降也自西階，以異，其餘皆與公同也。

公玄端與皮弁，皆钋，朝服素钋。

公冠，四加玄冕。

饗之以三獻之禮，無介，無樂，皆玄端。

其酬幣朱錦采，四馬，其慶也同。

天子儗焉。

太子與庶子，其冠皆自為主，其禮與士同，其饗賓也皆同。

成王冠，周公使祝雍祝王曰：「達而勿多也。」祝雍曰：「使王近於民，遠於年，嗇於時，惠於財，親賢使能。」

#@

《本命》

分於道，謂之命；形於一，謂之性，化於陰陽，象形而發，謂之生；化窮數盡，謂之死。故命者，性之終也。則必有終矣。

人生而不具者五：目無見、不能食、不能行、不能言、不能化。三月而徹盷，然後能有見；八月生齒，然後食；期而生臏，然後能行；三年暿合，然後能言；十有六情通，然後能化』

陰窮反陽，陽窮反陰。辰故陰以陽化；陽以陰變。故男以八月而生齒，八歲而齔，一陰一陽然後成道；二八十六，然後情通，然後其施行，女七月生齒，七歲而齔；二七十四然後化成。合於三也，小節也。中古男三十而娶，女二十而嫁，合於五也，中節也。太古男五十而室，女三十而嫁，備於三五，合於八十也。八者維綱也，天地以發明，故聖人以合陰陽之數也。

禮義者，恩之主也。冠、昏、朝、聘、喪、祭、賓主、鄉飲酒、軍旅，此之謂九禮也。禮經三百，威儀三千，機其文之變也。其文變也。禮之象，五行也；其義，四時也。故以四舉；有恩、有義、有節、有權。

恩厚者，其服重；故為父斬衰三年，以恩制者。門內之治，恩掩義；門外之治，義斷恩。資於事父以事君，而敬同，貴貴尊尊，義之大者也。故為君亦服斬衰三年，以義制者也。

三日而食，三月而沐，期而練，毀不滅性，不以死傷生。喪不過三年，苴衰不補，墳墓不坯，同于邱陵。除之日，鼓素琴，示民有終也，以節制者也。

資於事父以事母而愛同。天無二日，國無二君，家無二尊，以一治之也。父在為母齊衰期，見無二尊也。

百官備，百制具，不言而事行者，扶而起；言而後事行者，杖而起；身自執事而後事行者，面垢而已。凡此，以權制者也。

始死，三日不怠，三月不解，期悲號，三年憂；恩之殺也。聖人因殺以制節也。

男者，任也；子者，孳也；男子者，言任天地之道，如長萬物之義也。故謂之「丈夫」。丈者，長也；夫者，扶也；言長萬物也。知可為者，知不可為者；知可言者，知不可言者；知可行者，知不可行者。是故，審倫而明其別，謂之知，所以正夫德者。

女者，如也，子者，孳也；女子者，言如男子之教而長其義理者也。故謂之婦人。婦人，伏於人也。是故無專制之義，有三從之道──在家從父，適人從夫，夫死從子，無所敢自遂也。教令不出閨門，事在饋食之閒而正矣，是故女及日乎閨門之內，不百里而奔喪，事無獨為，行無獨成之道。參之而後動，可驗而後言，宵行以燭，宮事必量，六畜蕃於宮中，謂之信也，所以正婦德也。

女有五不取；逆家子不取，亂家子不取，世有刑人不取，世有惡疾不取，喪婦長子不取。逆家子者，為其逆德也；亂家子者，為其亂人倫也；世有刑人者，為其棄於人也；世有惡疾者，為其棄於天也；喪婦長子者，為其無所受命也。

婦有七去：不順父母去，無子去，淫去，妒去，有惡疾去，多言去，竊盜去。不順父母去，為其逆德也；無子，為其絕世也；淫，為其亂族也；妒，為其亂家也；有惡疾，為其不可與共粢盛也；口多言，為其離親也；盜竊，為其反義也。

婦有三不去：有所取無所歸，不去；與更三年喪，不去；前貧賤後富貴，不去。

大罪有五：逆天地者，罪及五世；誣文武者，罪及四世；逆人倫者，罪及三世；誣鬼神者，罪及二世；殺人者，罪止其身。故大罪有五，殺人為下。

#@

《易本命》

子曰：「夫易之生，人、禽、獸、萬物昆蟲各有以生。或奇或偶，或飛或行，而莫知其情；惟達道德者，能原本之矣。」

天一，地二，人三；三三而九，九九八十一；一主日，日數十，故人十月而生。

八九七十二，偶以承奇，奇主辰，辰主月，月主馬，故馬十二月而生。

七九六十三，三主斗，斗主狗，故狗三月而生。

六九五十四，四主時；時主豕；故豕四月而生。

五九四十五，五主音，音主猿，故猿五月而生。

四九三十六，六主律，律主禽鹿，故禽鹿六月而生也。

三九二十七，七主星，星主虎，故虎七月而生。

二九十八，八主風，風主蟲，故蟲八日化也。

其餘各以其類。

鳥魚皆生於陰而屬於陽；故鳥魚皆卵；魚游於水，鳥飛於雲。故冬燕雀入於海，化而為蚧。

萬物之性各異類：故蠶食而不飲，蟬飲而不食，蜉蝣不飲不食，介鱗夏食冬蟄。齕吞者八竅而卵生；咀嚾者九竅而胎生。四足者無羽翼，戴角者無上齒。無角者膏而無前齒，有角者脂而無後齒。晝生者類父，夜生者類母。

凡地：東西為緯，南北為經。山為積德，川為積刑；高者為生，下者為死。邱陵發牡，谿谷為牝。

蚌蛤龜珠，與月盛虛。

是故堅土之人肥，虛土之人大，沙土之人細，息土之人美，耗土之人醜。

是故食水者善游能寒，食土者無心而不息，食木者多力而拂；食草者善走而愚，食桑者有絲而蛾，食肉者勇敢而捍，食穀者智惠而巧，食氣者神明而壽，不食者不死而神。

故曰：有羽之蟲三百六十，而鳳皇為之長；有毛之蟲三百六十，而麒麟為之長；有甲之蟲三百六十，而神龜為之長；有鱗之蟲三百六十，而蛟龍為之長；劳之蟲三百六十，而聖人為之長，此乾坤之美類，禽獸萬物之數也。

故帝王好壞巢破卵，則鳳凰不翔焉；好竭水搏魚，則蛟龍不出焉；好刳胎殺夭，則麒麟不來焉；好填谿塞谷，則神龜不出焉。

故王者動必以道，靜必以理；動不以道，靜不以理，則自夭而不壽，訞孽數起，神靈不見，風雨不時，暴風水旱並興，人民夭死，五穀不滋，六畜不蕃息。


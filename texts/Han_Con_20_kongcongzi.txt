《嘉言》

夫子適周，見萇弘，言終，退。萇弘語劉文公，曰：「吾觀孔仲尼有聖人之表。河目而隆顙，黃帝之形貌也。脩肱而龜背，長九尺有六寸，成湯之容體也。然言稱先王，躬履廉讓，洽聞強記，博物不窮，抑亦聖人之興者乎？」劉子曰：「方今周室衰微而諸侯力爭，孔丘布衣，聖將安施？」萇弘曰：「堯舜文武之道、或弛而墜，禮樂崩喪，其亦正其統紀而已矣。」既而夫子聞之，曰：「吾豈敢哉！亦好禮樂者也。」

陳惠公大城，因起凌陽之臺，未終而坐法死者數十人。又執三監吏，將殺之。夫子適陳，聞之，見陳侯，與俱登臺而觀焉。夫子曰：「美哉斯臺！自古聖王之為城臺，未有不戮一人而能致功若此者也。」陳侯默而退，遽竊赦所執吏。既而見夫子，問曰：「昔周作靈臺，亦戮人乎？」答曰：「文王之興，附者六州。六州之眾、各以子道來，故區區之臺，未及期日而已成矣。何戮之有乎？夫以少少之眾，能立大大之功，唯君爾。」

子張曰：「女子必漸乎二十而後嫁，何也？」孔子曰：「十五許嫁而後從夫，是陽動而陰應，男唱而女隨之義也。以為紡績組紃織紝者，女子之所有事也，黼黻文章之美，婦人之所有大功也。必十五以往，漸乎二十，然後可以通乎此事。通乎此事，然後乃能上以孝於舅姑，下以事夫養子也。」

宰我使于齊而反，見夫子，曰：「梁丘據遇虺毒，三旬而後瘳。朝齊君，會大夫，眾賓而慶焉。弟子與在賓列。大夫眾賓並復獻攻療之方。弟子謂之曰：『夫所以獻方，將為病也。今梁丘子已瘳矣，而諸夫子乃復獻方，方將安施？意欲梁丘大夫復有虺害當用之乎？』眾坐默然無辭。弟子此言何如？」夫子曰：「汝說非也。夫三折肱為良醫。梁丘子遇虺毒而獲瘳，諸有與之同疾者必問所以已之之方焉。眾人為此故，各言其方，欲售之以已人之疾也。凡言其方者，稱其良也。且以參據所以已之之方優劣耳。」

夫子適齊，晏子就其館。既宴而私焉，曰：「齊其危矣！譬若載無轄之車，以臨千仞之谷。其不顛覆亦難冀也。子、吾心也。子以齊為游息之館，當或可救。子幸不吾隱也。」夫子曰：「夫死病不可為醫。夫政令者、人君之銜轡，所以制下也。今齊君失之已久矣。子雖欲挾其輈而扶其輪，良弗及也。抑猶可以終齊君及子之身。過此以往，齊其田氏矣。」

齊東郭亥欲攻田氏，執贄見夫子而訪焉。夫子曰：「子為義也，丘不足與計事。」揖子貢使答之。子貢謂之曰：「今子、士也，位卑而圖大。卑則人不附也，圖大則人憚之，殆非子之任也。盍姑已乎。夫以一縷之任繫千鈞之重，上懸之於無極之高，下垂之於不測之深。旁人皆哀其絕，而造之者不知其危，子之謂乎。馬方駭鼓而驚之，繫方絕重而填之。馬奔車覆，六轡不禁；繫絕於高，墜入於深，其危必矣。」東郭亥色戰而跪，曰：「吾已矣。願子無言。」既而夫子告子貢，曰：「東郭亥欲為義者也。子亦告之以難易則可矣。奚至懼之哉。」

宰我問：「君子尚辭乎？」孔子曰：「君子以理為尚，博而不要，非所察也；繁辭富說，非所聽也。唯知者不失理。」孔子曰：「吾於予，取其言之近類也；於賜，取其言之切事也。近類則足以諭之，切事則足以懼之。」

#@

《論書》

子張問曰：「聖人受命，必受諸天，而《書》云『受終于文祖』，何也？」孔子曰：「受命於天者、湯武是也，受命於人者、舜禹是也。夫不讀《詩》、《書》、《易》、《春秋》，則不知聖人之心，又無以別堯舜之禪、湯武之伐也。」

子張問曰：「禮、丈夫三十而室。昔，舜三十徵庸，而《書》云：『有鰥在下曰虞舜』，何謂也？曩者、師聞諸夫子曰：『聖人在上，君子在位，則內無怨女，外無曠夫。』堯為天子而有鰥在下，何也？」孔子曰：「夫男子二十而冠，冠而後娶，古今通義也。舜父頑母嚚，莫能圖室家之端焉。故逮三十而謂之鰥也。《詩》云：『娶妻如之何？必告父母。』父母在，則宜圖婚。若已歿，則己之娶，必告其廟。今舜之鰥，乃父母之頑嚚也，雖堯為天子，其如舜何？」

子夏問《書》大義。子曰：「吾於《帝典》見堯舜之聖焉；於《大禹》、《皋陶謨》、《益稷》見禹、稷、皋陶之忠勤功勳焉；於《洛誥》見周公之德焉。故《帝典》可以觀美，《大禹謨》、《禹貢》可以觀事，《皋陶謨》、《益稷》可以觀政，《洪範》可以觀度，《秦誓》可以觀議，《五誥》可以觀仁，《甫刑》可以觀誡。通斯亡者，則《書》之大義舉矣。」

孔子曰：「《書》之於事也、遠而不闊，近而不迫；志盡而不怨，辭順而不諂。吾於《高宗肜日》見德有報之疾也。苟由其道、致其仁，則遠方歸志而致其敬焉。吾於《洪範》見君子之不忍言人之惡而質人之美也。發乎中而見乎外以成文者，其唯《洪範》乎？」

子張問曰：「堯舜之世，一人不刑而天下治。何則？以教誠而愛深也。龍子以為教一而被以『五刑』，敢問何謂？」孔子曰：「不然，五刑、所以佐教也。龍子未可謂能為《書》也。」

子夏讀《書》既畢，而見於夫子。夫子謂曰：「子何為於《書》？」子夏對曰：「《書》之論事也，昭昭然若日月之代明，離離然若星辰之錯行；上有堯舜之德，下有三王之義。凡商之所受《書》於夫子者，志之於心，弗敢忘也。雖退而窮，居河濟之間、深山之中，作壤室，編蓬戶，常於此彈琴瑟以歌先王之道，則可以發憤慷喟，忘己貧賤。故有人亦樂之，無人亦樂之；上見堯舜之德，下見三王之義；忽不知憂患與死也。」夫子愀然變容，曰：「嘻！子殆可與言《書》矣。雖然，其亦表之而已，未覩其裏也。夫闚其門而不入其室，惡覩其宗廟之奧、百官之美乎？」

宰我問：「《書》云：『納于大麓，烈風、雷雨弗迷』，何謂也？」孔子曰：「此言人事之應乎天也。堯既得舜，歷試諸難，已而納之於尊顯之官，使大錄萬機之政。是故陰陽清和，五星來備，烈風、雷雨各以其應，不有迷錯愆伏，明舜之行合於天也。」

宰我曰：「敢問『禋于六宗』，何謂也？」孔子曰：「所宗者六，皆潔祀之也。埋少牢於太昭，所以祭時也；祖迎於坎壇，所以祭寒暑也；主於郊宮，所以祭日也；夜明，所以祭月也；幽禜，所以祭星也；雩禜，所以祭水旱也。『禋于六宗』，此之謂也。」

《書》曰：「茲予大享于先王，爾祖其從與享之。」季桓子問曰：「此何謂也？」孔子曰：「古之王者，臣有大功，死，則必祀之於廟，所以殊有績、勸忠勤也。盤庚舉其事，以厲其世臣，故稱焉。」桓子曰：「天子之臣有大功者，則既然矣。諸侯之臣有大功者，可以如之乎？」孔子曰：「勞能定國，功加於民，大臣死難，雖食之公廟可也。」桓子曰：「其位次如何？」孔子曰：「天子諸侯之臣、生則有列於朝，死則有位於廟。其序一也。」

《書》曰：「維高宗報上甲微。」定公問曰：「此何謂也？」孔子對曰：「此謂親盡廟毀，有功而不及祖，有德而不及宗。故於每歲之大嘗而報祭焉，所以昭其功德也。」公曰：「先君僖公、功德前行，可以與於報乎？」孔子曰：「丘聞：昔虞夏商周以帝王行此禮者，則有矣。自此以下，未之知也。」

定公問曰：「《周書》所謂『庸庸、祗祗、威威、顯民』，何謂也？」孔子對曰：「不失其道、明之於民之謂也。夫能用可用，則正治矣；敬可敬，則尚賢矣；畏可畏，則服刑恤矣。君審此三者以示民，而國不興，未之有也。」

子張問：「《書》云：『奠高山』，何謂也？」孔子曰：「高山『五嶽』，定其差秩，祀所視焉。」子張曰：「其禮如何？」孔子曰：「牲幣之物、『五嶽』視三公，而名山視子男。」子張曰：「仁者何樂於山？」孔子曰：「夫山者、巋然高。」子張曰：「高則何樂爾？」孔子曰：「夫山、草木植焉，鳥獸蕃焉，財用出焉，直而無私焉，四方皆伐焉。直而無私，興吐風雲以通乎天地之間；陰陽和合，雨露之澤，萬物以成，百姓咸饗。此仁者之所以樂乎山也。」

孟懿子問：「《書》曰：『欽四鄰』，何謂也？」孔子曰：「王者前有疑，後有丞，左有輔，右有弼，謂之四近。言前後左右近臣當畏敬之，不可以非其人也。周文王胥附、奔輳、先後、禦侮，謂之四鄰。以免乎牖里之害。」懿子曰：「夫子亦有四鄰乎？」孔子曰：「吾有四友焉。自吾得回也，問人加親，是非胥附乎？自吾得賜也，遠方之士日至，是非奔輳乎？自吾得師也，前有光，後有輝，是非先後乎？自吾得由也，惡言不至於門，是非禦侮乎？」

孔子見齊景公，梁丘據自外而至。公曰：「何遲？」對曰：「陳氏戮其小臣。臣有辭焉。是故遲。」公笑而目孔子，曰：「《周書》所謂『明德慎罰』，陳子明德也；罰人而有辭，非不慎矣。」孔子答曰：「昔康叔封衛，統三監之地，命為孟侯。周公以成王之命作《康誥》焉，稱述文王之德，以成勑誡之文。其《書》曰：『惟乃丕顯考文王，克明德慎罰。』克明德者、能顯用有德，舉而任之也。慎罰者、并心而慮之，眾平然後行之，致刑錯也。此言其所任不失德，所罰不失罪，不謂己德之明也。」公曰：「寡人不有過言，則安得聞君子之教也？」

《書》曰：「其在祖甲，不義惟王。」公西赤曰：「聞諸晏子，湯及太甲、祖乙、武丁，天下之大君。夫太甲為王，居喪行不義，同稱大君，何也？」孔子曰：「君子之於人、計功以除過。太甲即位，不明居喪之禮，而干冢宰之政。伊尹放之于桐。憂思三年，追悔前愆，起而復位，謂之明王。以此觀之，雖四於『三王』，不亦可乎？」

魯哀公問：「《書》稱夔曰：『於！予擊石拊石，百獸率舞，庶尹允諧』，何謂也？」孔子對曰：「此言善政之化乎物也。古之帝王功成作樂，其功善者其樂和，樂和，則天地且猶應之，況百獸乎？夔為帝舜樂正，實能以樂盡治理之情。」公曰：「然則政之大本，莫尚夔乎？」孔子曰：「夫樂所以歌其成功，非政之本也。眾官之長，既成熙熙，然後樂乃和焉。」公曰：「吾聞夔一足，有異於人，信乎？」孔子曰：「昔重黎舉夔為進，又欲求人而佐焉。舜曰：『夫樂、天地之精也，唯聖人為能和六律、均五聲，和樂之本，以通八風。』夔能若此，一而足矣，故曰一足。非一足也。」公曰：「善。」

#@

《記義》

季桓子以粟千鍾餼夫子，夫子受之而不辭，既而以頒門人之無者。子貢進曰：「季孫以夫子貧，故致粟。夫子受之，而以施人，無乃非季孫之意乎？」子曰：「何？」對曰：「季孫以為惠也。」子曰：「然。吾得千鍾，所以受而不辭者，為季孫之惠，且以為寵也。夫受人財，不以成富，與季孫之惠於一人，豈若惠數百人哉！」

秦莊子死，孟武伯問於孔子曰：「古者同寮有服乎？」荅曰：「然。同寮有相友之義。貴賤殊等，不為同官。聞諸老聃：昔者虢叔、閎夭、太顛、散宜生、南宮括五臣同寮，比德以贊文武。及虢叔死，四人者為之服。朋友之服、古之達禮者行之也。」

公父文伯死，室人有從死者。其母怒而不哭，相室諫之。其母曰：「孔子、天下之賢人也，不用於魯，退而去。是子素宗之，而不能隨。今死而內人從死者二人焉。若此於長者薄，於婦人厚也。」既而夫子聞之曰：「季氏之婦尚賢哉！」子路愀然對曰：「夫子亦好人之譽己乎？夫子死而不哭，是不慈也，何善爾？」子曰：「怒其子之不能隨賢，所以為尚賢者。吾何有焉？其亦善此而已矣。」

衛出公使人問孔子曰：「寡人之任臣，無大小，一一自言問觀察之，猶復失人。何故？」答曰：「如君之言，此乃所以失之也。人既難知，非言問所及、觀察所盡。且人君之慮者多，多慮則意不精。以不精之意，察難知之人，宜其有失也。君未之聞乎？昔者舜臣堯，官才任士，堯一從之。左右曰：『人君用士，當自任耳目，而取信於人，無乃不可乎？』堯曰：『吾之舉舜，已耳目之矣。今舜所舉人，吾又耳目之。是則耳目人終無已也。』君苟付可付，則己不勞而賢才不失矣。」

子貢問曰：「昔孫文子以衛侯哭之不哀，知其將為亂。不敢捨其重器而行，盡寘諸戚，而善晉大夫二十人。或稱其知，何如？」孔子曰：「吾知其為罪人，未知其為知也。」子貢曰：「敢問何謂也？」子曰：「食其祿者必死其事，孫子知衛君之將不君，不念伏死以爭，而素規去就。尸利攜貳，非人臣也。臣而有不臣之心，明君所不赦。幸哉！孫子之以此免戮也。」

孔子使宰予使于楚。楚昭王以安車象飾，因宰予以遺孔子焉。宰予曰：「夫子無以此為也。」王曰：「何故？」對曰：「臣以其用，思其所在觀之，有以知其然。」王曰：「言之。」宰予對曰：「自臣侍從夫子以來，竊見其言不離道，動不違仁，貴義尚德，清素好儉；仕而有祿，不以為積；不合則去，退無吝心；妻不服綵，妾不衣帛，車器不彤，馬不食粟；道行則樂其治，不行則樂其身，此所以為夫子也。若夫觀目之靡麗，窈窕之淫音，夫子過之弗之視，遇之弗之聽也。故臣知夫子之無用此車也。」王曰：「然則夫子何欲而可？」對曰：「方今天下道德寢息，其志欲興而行之。天下誠有欲治之君能行其道，則夫子雖徒步以朝，固猶為之，何必遠辱君之重貺乎？」王曰：「乃今而後知孔子之德也大矣。」宰予歸，以告孔子。孔子曰：「二三子以予之言何如？」子貢對曰：「未盡夫子之美也。夫子德高則配天、深則配海。若予之言，行事之實也。」子曰：「夫言貴實，使人信之。舍實何稱乎？是賜之華不若予之實也。」

孔子適齊，齊景公讓登，夫子降一等。景公三辭然後登。既坐，曰：「夫子降德辱臨寡人，寡人以為榮也，而降階以遠自絕於寡人。未知所以為罪？」孔子答曰：「君惠顧外臣，君之賜也。然以匹夫敵國君，非所敢行也。雖君私之，其若義何？」

顏讎善事親，子路義之。後讎以非罪執於衛，將死，子路請以金贖焉，衛人將許之。既而二三子納金於子路以入衛，或謂孔子曰：「受人之金以贖其私昵，義乎？」子曰：「義而贖之，貧取於友，非義而何？愛金而令不辜陷辟，凡人且猶不忍，況二三子於由之所親乎？《詩》云：『如可贖兮，人百其身。』苟出金可以生人，雖百倍，古人不以為多。故二三子行其欲，由也成其義，非汝之所知也。」

孔子讀《詩》及《小雅》，喟然而嘆，曰：「吾於《周南》、《召南》見周道之所以盛也，於《柏舟》見匹夫執志之不可易也，於《淇奧》見學之可以為君子也，於《考槃》見遁世之士而不悶也，於《木瓜》見苞苴之禮行也，於《緇衣》見好賢之心至也，於《鷄鳴》見古之君子不忘其敬也，於《伐檀》見賢者之先事後食也，於《蟋蟀》見陶唐儉德之大也，於《下泉》見亂世之思明君也，於《七月》見豳公之所以造周也，於《東山》見周公之先公而後私也，於《狼跋》見周公之遠志所以為聖也，於《鹿鳴》見君臣之有禮也，於《彤弓》見有功之必報也，於《羔羊》見善政之有應也，於《節南山》見忠臣之憂世也，於《蓼莪》見孝子之思養也，於《楚茨》見孝子之思祭也，於《裳裳者華》見古之賢者世保其祿也，於《采菽》見古之明王所以敬諸侯也。」

孔子晝息於室而鼓琴焉。閔子自外聞之，以告曾子曰：「嚮也夫子之音清澈以和，淪入至道；今也更為幽沈之聲。幽則利欲之所為發，沈則貪得之所為施。夫子何所感之若是乎？吾從子入而問焉。」曾子曰：「諾。」二子入，問孔子。孔子曰：「然。汝言是也。吾有之。向見猫方取鼠，欲其得之，故為之音也。汝二人者孰識諸？」曾子對曰：「是閔子。」夫子曰：「可與聽音矣。」

#@

《刑論》

仲弓問古之刑教與今之刑教。孔子曰：「古之刑省，今之刑繁。其為教，古有禮然後有刑，是以刑省；今無禮以教，而齊之以刑，刑是以繁。《書》曰：『伯夷降典，折民維刑』，謂下禮以教之，然後維以刑折之也。夫無禮則民無恥，而正之以刑，故民苟免。」

孔子適衛，衛將軍文子問曰：「吾聞魯公父氏不能聽獄。信乎？」孔子答曰：「不知其不能也。夫公父氏之聽獄，有罪者懼，無罪者恥。」文子曰：「有罪者懼，是聽之察，刑之當也。無罪者恥，何乎？」孔子曰：「齊之以禮，則民恥矣。刑以止刑，則民懼矣。」文子曰：「今齊之以刑，刑猶弗勝，何禮之齊？」孔子曰：「以禮齊民，譬之於御，則轡也。以刑齊民，譬之於御，則鞭也。執轡於此而動於彼，御之良也。無轡而用策，則馬失道矣。」文子曰：「以御言之，右手執轡，左手運策，不亦速乎？若徒轡無策，馬何懼哉？」孔子曰：「吾聞古之善御者『執轡如組、兩驂如舞』，非策之助也。是以先王盛於禮而薄於刑，故民從命。今也廢禮而尚刑，故民彌暴。」文子曰：「吳、越之俗無禮，而亦治，何也？」孔子曰：「夫吳、越之俗，男女無別，同川而浴，民輕相犯，故其刑重而不勝，由無禮也；中國之教，為外內以別男女，異器服以殊等類，故其民篤而法，其刑輕而勝，由有禮也。」

孔子曰：「民之所以生者，衣食也。上不教民，民匱其生，飢寒切於身而不為非者，寡矣。故古之於盜，惡之而不殺也。今不先其教而一殺之，是以罰行而善不反，刑張而罪不省。夫赤子知慕其父母，由審故也。況乎為政，興其賢者而廢其不賢，以化民乎！知審此二者，則上盜先息。」

《書》曰：「茲殷罰有倫。」子張問曰：「何謂也？」孔子曰：「不失其理之謂也。今諸侯不同德。每君異法，折獄無倫，以意為限，是故知法之難也。」子張曰：「古之知法者與今之知法者異乎？」孔子曰：「古之知法者能遠獄，今之知法者不失有罪。不失有罪，其於恕寡矣；能遠於獄，其於防深矣。寡恕近乎濫，防深治乎本。《書》曰：『維敬五刑，以成三德』，言敬刑所以為德矣。」

《書》曰：「非從維從。」孔子曰：「君子之於人也，有不語也，無不聽也。況聽訟乎！必盡其辭矣。夫聽訟者或從其情，或從其辭。辭不可從，必斷以情。《書》曰：『人有小罪非眚，乃惟終，自作不典；式爾，有厥罪小，乃不可不殺。乃有大罪非終，乃惟眚災適爾；既道極厥辜，時乃不可殺。』」曾子問聽獄之術。孔子曰：「其大法也三焉。治必以寬，寬之之術歸於察，察之之術歸於義，是故聽而不寬，是亂也；寬而不察，是慢也；察而不中義，是私也。私則民怨。故善聽者、聽不越辭，辭不越情，情不越義。《書》曰：『上下比罰，亡僣亂辭。』」

《書》曰：「哀敬折獄。」仲弓問曰：「何謂也？」孔子曰：「古之聽訟者察貧賤，哀孤獨，及鰥寡、老弱不肖而無告者，雖得其情，必哀矜之。死者不可生，斷者不可屬。若老而刑之，謂之悖；弱而刑之，謂之克。不赦過謂之逆，率過以小罪謂之抧。故宥過赦小罪，老弱不受刑，先王之道也。《書》曰：『大辟疑赦。』又曰：『與其殺不辜，寧失不經。』」

《書》曰：「若保赤子。」子張問曰：「聽訟可以若此乎？」孔子曰：「可哉！古之聽訟者惡其意，不惡其人，求所以生之，不得其所以生，乃刑之。君必與眾共焉，愛民而重棄之也。今之聽訟者不惡其意，而惡其人，求所以殺。是反古之道也。」

孟氏之臣叛，武伯問孔子曰：「如之何？」答曰：「臣人而叛，天下所不容也。其將自反，子姑待之。」三旬，果自歸。孟氏武伯將執之，訪於夫子。夫子曰：「無也。子之於臣，禮意不至，是以去子。今其自反，罪以反除，又何執焉？子脩禮以待之，則臣去子將安往？」武伯乃止。

#@

《記問》

夫子閒居，喟然而嘆。子思再拜，請曰：「意子孫不脩，將忝祖乎？羨堯、舜之道，恨不及乎？」夫子曰：「爾孺子，安知吾志？」子思對曰：「伋於進膳亟聞夫子之教。其父析薪，其子弗克負荷，是謂不肖。伋每思之，所以大恐而不懈也。」夫子忻然笑曰：「然乎？吾無憂矣。世不廢業，其克昌乎！」

子思問於夫子曰：「為人君者，莫不知任賢之逸也，而不能用賢，何故？」子曰：「非不欲也。所以官人失能者，由於不明也。其君以譽為賞，以毀為罰，賢者不居焉。」

子思問於夫子曰：「亟聞夫子之詔：正俗化民之政，莫善於禮樂也。管子任法以治齊，而天下稱仁焉。是法與禮樂異用而同功也，何必但禮樂哉？」子曰：「堯、舜之化，百世不輟，仁義之風遠也。管仲任法，身死則法息，嚴而寡恩也。若管仲之知，足以定法。材非管仲，而專任法，終必亂成矣。」

子思問於夫子曰：「物有形類，事有真偽。必審之，奚由？」子曰：「由乎心。心之精神是乎聖。推數究理，不以物疑。周其所察，聖人難諸。」

趙簡子使聘夫子，夫子將至焉。及河，聞竇鳴犢與舜華之見殺也，迴輿而旋之衛，息鄹，遂為操，曰：「周道衰微，禮樂凌遲，文武既墜，吾將焉師。周遊天下，靡邦可依，鳳鳥不識，珍寶梟鴟，眷然顧之，慘焉心悲。巾車命駕，將適唐都。黃河洋洋，悠悠之魚，臨津不濟，還轅息鄹。傷予道窮，哀彼無辜，翱翔于衛，復我舊廬，從吾所好，其樂只且。」

哀公使以幣如衛迎夫子，而卒不能當。故夫子作《丘陵之歌》，曰：「登彼丘陵，峛崺其阪。仁道在邇，求之若遠，遂迷不復，自嬰屯蹇，喟然回慮。題彼泰山，鬱確其高，梁甫回連，枳棘充路。陟之無緣，將伐無柯，患茲蔓延，惟以永歎，涕霣潺湲。」

楚王使使奉金帛聘夫子。宰予冉有曰：「夫子之道於是行矣。」遂請見，問夫子曰：「太公勤身苦志，八十而遇文王，孰與許由之賢？」夫子曰：「許由、獨善其身者也。太公、兼利天下者也。然今世無文王之君也，雖有太公，孰能識之？」乃歌曰：「大道隱兮禮為基，賢人竄兮將待時，天下如一欲何之。」

叔孫氏之車卒曰：「子鉏商樵於野而獲獸焉。眾莫之識，以為不祥，棄之五父之衢。」冉有告夫子曰：「有麕而肉角，豈天之妖乎？」夫子曰：「今何在？吾將觀焉。」遂往，謂其御高柴曰：「若求之言，其必麟乎！」到視之，果信。言偃問曰：「飛者宗鳳，走者宗麟，為其難致也。敢問今見其誰應之？」子曰：「天子布德，將致太平，則麟鳳龜龍先為之祥。今周宗將滅，天下無主，孰為來哉？」遂泣曰：「予之於人，猶麟之於獸也。麟出而死，吾道窮矣。」乃歌曰：「唐虞世兮麟鳳遊，今非其時來何求，麟兮麟兮我心憂。」

#@

《雜訓》

子上請所習於子思。子思曰：「先人有訓焉。學必由聖，所以致其材也。厲必由砥，所以致其刃也。故夫子之教必始於《詩》、《書》而終於禮樂，雜說不與焉，又何請？」

子思謂子上曰：「白乎！吾嘗深有思而莫之得也，於學則寤焉。吾嘗企有望而莫之見也，登高則覩焉。是故雖有本性，而加之以學，則無惑矣。」

懸子問子思曰：「吾聞同聲者相求，同志者相好。子之先君見子產則兄事之，而世謂子產仁愛，稱夫子聖人。是謂聖道事仁愛也。吾未諭其人之孰先後也，故質於子。」子思曰：「然。子之問也。昔季孫問子游，亦若子之言也。子游答曰：『以子產之仁愛譬夫子，其猶浸水之與膏雨乎？』康子曰：『子產死，鄭人丈夫舍玞珮，婦女舍珠瑱，巷哭三月，竽瑟不作。夫子之死也，吾未聞魯人之若是也。奚故哉？』子游曰：『夫浸水之所及也則生，其所不及則死，故民皆知焉。膏雨之所生也，廣莫大焉；民之受賜也，普矣。莫識其由來者。』『上德不德，是以無德。』季孫曰：『善。』」懸子曰：「其然。」

孟子車尚幼，請見子思。子思見之，甚悅其志，命子上侍坐焉，禮敬子車甚崇。子上不願也。客退。子上請曰：「白聞士無介不見，女無媒不嫁。孟孺子無介而見，大人悅而敬之。白也未諭，敢問？」子思曰：「然。吾昔從夫子於郯，遇程子於途，傾蓋而語，終日而別，命子路將束帛贈焉，以其道同於君子也。今孟子車、孺子也，言稱堯、舜，性樂仁義，世所希有也。事之猶可，況加敬乎！非爾所及也。」

子思在魯，使以書如衛問子上。子上北面再拜受書，伏讀然後與者宴。遂為復書，返中庭，北面再拜以授使者。既受書，然後退。使者還魯，問子思，曰：「吾子堂上南面立，授臣書，事畢，送臣。子上中庭拜，授臣書而不送，何也？」子思曰：「拜而不送，敬也。使人而送之，賓也。」

魯人有同姓死而弗吊者。人曰：「在禮、當免不免，當吊不吊，有司罰之。如之何！子之無吊也。」荅曰：「吾以其䟽遠也。」子思聞之，曰：「無恩之甚也。昔者季孫問於夫子曰：『百世之宗、有絕道乎？』子曰：『繼之以姓，義無絕也。故同姓為宗，合族為屬。雖國君之尊、不廢其親，所以崇愛也。是以綴之食序，列之昭穆，萬世婚姻不通，忠篤之道然也。』」

魯穆公訪於子思，曰：「寡人不德，嗣先君之業三年矣，未知所以為令名者，且欲掩先君之惡，以揚先君之善，使談者有述焉。為之若何？願先生教之也。」子思荅曰：「以伋所聞，舜、禹之於其父，非勿欲也，以為私情之細，不如公義之大，故弗敢私之焉耳。責以虛飾之教，又非伋所得言。」公曰：「思之可以利民者。」子思曰：「願有惠百姓之心，則莫如一切除非法之事也。毀不居之室，以賜窮民，奪嬖寵之祿，以振困匱。無令人有悲怨，而後世有聞見，抑亦可乎？」公曰：「諾。」

縣子問子思曰：「顏回問為邦。夫子曰：『行夏之時。』若是，殷周異政為非乎？」子思曰：「夏數得天，堯舜之所同也。殷周之王，征伐革命以應乎天，因改正朔，若云天時之改爾，故不相因也。夫受禪於人者，則襲其統；受命於天者，則革之，所以神其事，如天道之變然也。三統之義，夏得其正。是以夫子云。」

穆公問於子思曰：「立太子有常乎？」荅曰：「有之。在周公之典。」公曰：「昔文王舍適而立其次，微子舍孫而立其弟，是何法也？」子思曰：「殷人質而尊其尊，故立弟；周人文而親其親，故立子。亦各其禮也。文質不同，其禮則異。文王舍適立其次，權也。」公曰：「苟得行權，豈唯聖人，唯賢與愛立也。」子思曰：「聖人不以權教，故立制垂法，順之為貴。若必欲犯，何有於異？」公曰：「舍賢立聖，舍愚立賢，何如？」子思曰：「唯聖立聖，其文王乎！不及文王者，則各賢其所愛，不殊於適，何以限之。必不能審賢愚之分，請父兄、群臣卜於祖廟，亦權之可也。」

孟軻問牧民何先？子思曰：「先利之。」曰：「君子之所以教民，亦有仁義而已矣，何必曰利。」子思曰：「仁義、固所以利之也。上不仁，則下不得其所；上不義，則下樂為亂也。此為不利大矣。故《易》曰：『利者、義之和也』，又曰：『利用安身以崇德也』。此皆利之大者也。」

#@

《居衛》

子思居衛，言苟變於衛君，曰：「其材可將五百乘，君任軍旅，率得此人，則無敵於天下矣。」衛君曰：「吾知其材可將，然變也嘗為吏，賦於民而食人二鷄子，以故弗用也。」子思曰：「夫聖人之官人，猶大匠之用木也。取其所長，棄其所短，故杞梓連抱而有數尺之朽，良工不棄，何也？知其所妨者細也。卒成不訾之器。今君處戰國之世，選爪牙之士，而以二卵焉棄干城之將。此不可使聞於鄰國者也。」衛君再拜，曰：「謹受教矣。」

子思適齊，齊君之嬖臣美鬚眉立乎側。齊君指之而笑，且言曰：「假貌可相易，寡人不惜此之鬚眉於先生也。」子思曰：「非所願也。所願者、唯君脩禮義、富百姓，而伋得寄帑於君之境內，從襁負之列，其庸多矣。若無此鬚鬣，非伋所病也。昔堯身脩十尺，眉乃八彩，實聖；舜身脩八尺有奇，面頷無毛，亦聖。禹、湯、文、武及周公勤思勞體，或折臂望視，或禿骭背僂，亦聖，不以鬚眉美鬣為稱也。人之賢聖在德，豈在貌乎？且吾先君生無鬚眉，而天下王侯不以此損其敬。由是言之，伋徒患德之不邵，不病毛鬢之不茂也。」

子思謂子上曰：「有可以為公侯之尊而富貴人眾不與焉者，非唯志乎？成其志者非唯無欲乎？夫錦繢紛華、所服不過溫體，三牲大牢、所食不過充腹。知以身取節者，則知足矣。苟知足，則不累其志矣。」

曾子謂子思曰：「昔者吾從夫子遊於諸侯，夫子未嘗失人臣之禮，而猶聖道不行。今吾觀子有傲世主之心，無乃不容乎？」子思曰：「時移世異，各有宜也。當吾先君，周制雖毀，君臣固位，上下相持，若一體然。夫欲行其道，不執禮以求之，則不能入也。今天下諸侯方欲力爭，競招英雄以自輔翼。此乃得士則昌、失士則亡之秋也。伋於此時不自高，人將下吾；不自貴，人將賤吾。舜、禹揖讓，湯、武用師，非故相詭，乃各時也。」

子思在齊。齊尹文子生子，不類，怒而杖之，告子思曰：「此非吾子也。吾妻殆不婦，吾將黜之。」子思曰：「若子之言，則堯、舜之妃復可疑也。此二帝、聖者之英，而丹朱、商鈞不及匹夫。以是推之，豈可類乎？然舉其多者。有此父，斯有此子，人道之常也。若夫賢父之有愚子，此由天道自然，非子之妻之罪也。」尹文子曰：「先生止之。願無言，文留妻矣。」

孟軻問子思曰：「堯、舜、文、武之道，可力而致乎？」子思曰：「彼人也，我人也。稱其言，履其行，夜思之，晝行之，滋滋焉，汲汲焉，如農之赴時，商之趣利，惡有不至者乎？」

子思謂孟軻曰：「自大而不脩其所以大，不大矣；自異而不脩其所以異，不異矣。故君子高其行，則人莫能偕也；遠其志，則人莫能及也。禮接於人，人不敢慢；辭交於人，人不敢侮。其唯高遠乎？」

申祥問曰：「殷人自契至湯而王，周人自棄至武王而王。同嚳之後也，周人追王大王、王季、文王，而殷人獨否，何也？」子思曰：「文質之異也。周人之所追大王，王迹起焉。」又曰：「文王受命，斷虞芮之訟，伐崇邦，退犬夷，追王大王、王季，何也？」子思曰：「狄人攻大王，大王召耆老而問焉，曰：『狄人何來？』耆老曰：『欲得菽粟財貨。』大王曰：『與之。』與之至無狄人不止。大王又問耆老曰：『狄人何欲？』耆老曰：『欲土地。』大王曰：『與之。』耆老曰：『君不為社稷乎？』大王曰：『社稷、所以為民也，不可以所為亡民也。』耆老曰：『君縱不為社稷，不為宗廟乎？』大王曰：『宗廟者、私也，不可以吾私害民。』遂杖策而去，過梁山，止乎岐下，豳民之束脩奔而從之者三千乘。一止而成三千乘之邑，此王道之端也。成王於是追而王之。王季、其子也，承其業，廣其基焉，雖同追王，不亦可乎？」

羊客問子思曰：「古之帝王中分天下，使二公治之，謂之二伯。周自后稷封為王者後，子孫據國。至大王、王季、文王，此固世為諸侯矣，焉得為西伯乎？」子思曰：「吾聞諸子夏：殷王帝乙之時，王季以功九命作伯，受珪瓚秬鬯之賜，故文王因之，得專征伐。此以諸侯為伯，猶周召之君為伯也。」

子思年十六，適宋。宋大夫樂朔與之言學焉。朔曰：「《尚書》虞夏數四篇善也，下此以訖于秦費，效堯、舜之言耳，殊不如也。」子思荅曰：「事變有極，正自當爾。假令周公、堯、舜更時易處，其書同矣。」樂朔曰：「凡書之作，欲以喻民也，簡易為上，而乃故作難知之辭，不亦繁乎？」子思曰：「《書》之意兼複深奧，訓詁成義，古人所以為典雅也。昔魯委巷亦有似君之言者。伋荅之曰：『道為知者傳。苟非其人，道不貴矣。』今君何似之甚也。」樂朔不悅而退，曰：「孺子辱吾。」其徒曰：「此雖以宋為舊，然世有讎焉，請攻之。」遂圍子思。宋君聞之，駕而救子思。子思既免，曰：「文王厄於牖里，作《周易》；祖君屈於陳蔡，作《春秋》。吾困於宋，可無作乎？」於是撰《中庸》之書四十九篇。

#@

《巡守》

子思遊齊，陳莊伯與登泰山而觀，見古天子《巡守之銘》焉。陳子曰：「我生獨不及帝王封禪之世。」子思曰：「子不欲爾。今周室卑微，諸侯無霸。假以齊之義，率鄰國以輔文、武子孫之有德者，則齊桓、晉文之事不足言也。」陳子曰：「非不悅斯道，力不堪也。子、聖人之後，吾願有聞焉。敢聞昔聖帝明王巡守之禮，可得聞乎？」子思曰：「凡求聞者，為求行之也。今子自計必不能行，欲聞何為？」陳子曰：「吾雖不敏，亦樂先王之道。於子何病而不吾告也？」子思乃告之，曰：「古者天子將巡守，必先告於祖禰，命史告群廟及社稷、圻內名山、大川。告者七日而徧：親告用牲，史告用幣。申命冢宰而後道而出。或以遷廟之主行載于齋車，每舍奠焉。及所經『五岳』、『四瀆』，皆有牲幣，歲二月，東巡守，至于岱宗，柴于上帝，望秩于山川。所過諸侯，各待于境。天子先問百年者所在，而親見之、然後覲方岳之諸侯，有功德者，則發爵賜服以順陽義；無功者，則削黜貶退以順陰義。命史採民詩謠以觀其風；命市納賈，察民之所好惡以知其志；命典禮正制度，均量衡，考衣服之等，協時月日辰。入其疆，土地荒穢，遺老失賢，掊克在位，則君免。山川社稷有不親舉者，則貶秩削土。土荒民遊為無教，無教者、則君退；民淫僣上為無法，無法者、則君罪；入其疆，土地墾辟，養老尊賢，俊傑在位，則君有慶。遂南巡，五月至于南岳。又西巡，八月至于西岳。又北巡，十有一月至于北岳，其禮皆如岱宗。歸反，舍于外次，三日齋，親告于祖禰，用特，命有司告群廟、社稷及圻內名山、大川，而後入聽朝。此古者明王巡守之禮也。」陳子曰：「諸侯朝乎天子。盟會霸主，則亦告宗廟山川乎？」子思曰：「告哉！」陳子曰：「王者巡守，不及『四岳』；諸侯盟會，不越鄰國；則其禮同乎？異乎？」子思曰：「天子封圻千里，公侯百里，伯七十里，子、男五十里，虞、夏、殷、周之常制也。其或出此封者，則其禮與巡守朝會無變；其不越於封境，雖行，如在國。」陳子曰：「旨哉！古之義也。吾今而後知不學者淺之為人也。」

#@

《公儀》

魯人有公儀休者，砥節勵行，樂道好古，恬於榮利，不事諸侯。子思與之友。穆公因子思，欲以為相。謂子思曰：「公儀子必輔寡人，參分魯國而與之一。子其言之。」子思對曰：「如君之言，則公儀子愈所以不至也。君若飢渴待賢，納用其謀，雖蔬食水飲，伋亦願在下風。今徒以高官厚祿鉤餌君子，無信用之意。公儀子之智若魚鳥，可也。不然，則彼將終身不躡乎君之庭矣。且臣不佞，又不任為君操竿下釣，以傷守節之士也。」

閭丘溫見田氏將必危齊，欲以其邑叛，而適魯。穆公聞之，謂子思曰：「子能懷之，則寡人割邑如其邑以償子。」子思曰：「伋雖能之，義所不為也。」公曰：「何？」子思對曰：「彼為人臣，君將顛，弗能扶而叛之；逆臣制國，弗能以其眾死而逃之；此罪誅之人也。伋縱不能討，而又要利以召姦，非忍行也。」

穆公問子思曰：「吾聞龐欄氏子不孝，其行何如？」對曰：「臣聞明君之為政，尊賢以崇德，舉善以勸民，則四封之內孰敢不化？若夫過行，是細人之所識。不治其本而問其過，臣不知所以也。」公曰：「善。」

穆公謂子思曰：「子之書所記夫子之言，或者以謂子之辭也。」子思曰：「臣所記臣祖之言，或親聞之者，有聞之於人者，雖非其正辭，然猶不失其意焉。且君之所疑者何？」公曰：「於事無非。」子思曰：「無非所以得臣祖之意也。就如君言，以為臣之辭。臣之辭無非，則亦所宜貴矣。事既不然，又何疑焉？」

穆公謂子思曰：「縣子言子之為善，不欲人譽己，信乎？」子思對曰：「非臣之情也。臣之修善，欲人知之。知之而譽臣，是臣之為善有勸也，此所願而不可得者也。若臣之修善而人莫知，莫知則必毀臣，是臣之為善而受毀也，此臣所不願而不可避者也。若夫鷄鳴為善。孜孜以至夜半，而曰：『不欲人之知；恐人之譽己。』臣以謂斯人也者，非虛則愚也。」

胡毋豹謂子思曰：「子好大，世莫能容子也。盍亦隨時乎？」子思曰：「大非所病，所病不大也。凡所以求容於世，為行道也。毀道以求容，道何行焉？大不見容，命也；毀大而求容，罪也。吾弗改矣。」

子思居貧，其友有饋之粟者、受二車焉。或獻樽酒束脩，子思弗為當也。或曰：「子取人粟而辭吾酒脯，是辭少而取多也。於義則無名，於分則不全，而子行之，何也？」子思曰：「然。伋不幸而貧於財，至於困乏，將恐絕先人之祀。夫所以受粟，為周乏也。酒脯、所以飲宴也，方乏於食，而乃飲晏，非義也，吾豈以為分哉，度義而行也。」或者擔其酒脯以歸。

穆公問子思曰：「吾國可興乎？」子思曰：「可。」公曰：「為之柰何？」對曰：「苟君與大夫慕周公伯禽之治，行其政化，開公家之惠，杜私門之利，結恩百姓，脩禮鄰國，其興也勃矣。」

子思曰：「吾之富貴甚易，而人猶弗能。夫不取於人謂之富，不辱於人謂之貴。不取不辱，其於富貴庶矣哉。」

#@

《抗志》

曾申謂子思曰：「屈己以伸道乎？抗志以貧賤乎？」子思曰：「道伸、吾所願也。今天下王侯其孰能哉！與屈己以富貴，不若抗志以貧賤。屈己則制於人，抗志則不愧於道。」

子思居衛。衛人釣於河，得鰥魚焉，其大盈車。子思問之，曰：「鰥魚、魚之難得者也。子如何得之？」對曰：「吾始下釣，垂一魴之餌，鰥過而弗視也。更以豚之半體，則吞之矣。」子思喟然曰：「鰥雖難得，貪以死餌；士雖懷道，貪以死祿矣。」

子思居衛。魯穆公卒，縣子使乎衛，聞喪而服，謂子思曰：「子雖未臣，魯父母之國也，先君宗廟在焉，柰何弗服？」子思曰：「吾豈愛乎？禮不得也。」縣子曰：「請聞之。」答曰：「臣而去國，君不掃其宗廟，則不為之服。寓乎是國，而為國服。吾既無列於魯而祭在衛，吾何服哉！是寄臣而服所寄之君，則舊君無服。明不二君之義也。」縣子曰：「善哉！我未之思也。」

衛君言計非是，而群臣和者如出一口。子思曰：「以吾觀衛，所謂君不君、臣不臣者也。」公丘懿子曰：「何乃若是？」子思曰：「人主自臧，則眾謀不進事。是而臧之，猶卻眾謀，況和非以長惡乎！夫不察事之是非，而悅人之讚己，闇莫甚焉。不度理之所在，而阿諛求容，諂莫甚焉。君闇臣諂，以居百姓之上，民弗與也。若此不已，國無類矣。」

子思謂衛君曰：「君之國事將日非矣。」君曰：「何故？」荅曰：「有由然焉。君出言皆自以為是，而卿大夫莫敢矯其非。卿大夫出言亦皆自以為是，而士庶人莫敢矯其非。君臣既自賢矣，而群下同聲賢之。賢之則順而有福，矯之則逆而有禍。故使如此。如此則善安從生？《詩》云：『具曰予聖，誰知烏之雌雄。』抑亦似衛之君臣乎？」

衛君問子思曰：「寡人之政何如？」荅曰：「無非。」君曰：「寡人不知其不肖，亦望其如此也。」子思曰：「希旨容媚，則君親之；中正弼非，則君疏之。夫能使人富貴貧賤者、君也。在朝之士孰肯舍所以見親而取其所以見䟽乎？是故競求射君之心而莫有非君之非者。此臣所以無非也。」公曰：「然乎！寡人之過也。今知改矣。」荅曰：「君弗能焉。口順而心不懌者、臨其事必疣。君雖有命，臣未敢受也。」

司徒文子改葬其叔父，問服於子思。子思曰：「禮、父母改葬，緦。既葬而除，不忍無服送至親也。非父母無服，無服則弔服而加麻。」文子曰：「喪服既除，然後乃葬，則其服何服？」荅曰：「三年之喪，未葬服不變，除何有焉。期大功之喪，服其所除之服以葬。既葬而除之，其虞也，吉服以行事也。」

公叔木謂申祥曰：「吾於子思，親而敬之。子思未吾察也。」申祥以告曰：「人求親敬於子，子何辱焉？」子思荅曰：「義也。」申祥曰：「請聞之。」荅曰：「公叔氏之子愛人之同己，慢而不知賢。夫其親敬，非心見吾所可親敬也，則亦以人口而䟽慢吾矣。」申祥曰：「其不知賢柰何？」荅曰：「有龍穆者徒好飾弄辭說，觀於坐席，相人眉睫以為之意，天下之淺人也，而公叔子交之。橋子良脩實而不脩名，為善不為人之知己，不撞不發，如大鍾然，天下之深人也，而公叔子與之同邑而弗能知。此其所以為愛同己而不知賢也。」

子思自齊反衛，衛君館而問曰：「先生、魯國之士，然不以衛之褊小，猶步玉趾而慰存之，願有賜於寡人也。」子思曰：「臣羈旅於此，而辱君之威尊，亟臨蓽門，其榮多矣。欲報君以財幣，則君之府藏已盈，而伋又貧。欲報君以善言，恐未合君志，而徒言不聽也。顧未有可以報君者，唯達賢爾。」衛君曰：「賢、則固寡人之所願也。」子思曰：「未審君之願將何以為？」君曰：「必用以治政。」子思曰：「君弗能也。」君曰：「何故？」荅曰：「衛國非無賢才之士，而君未有善政。是賢才不見用故也。」君曰：「雖然，願聞先生所以為賢者。」荅曰：「君將以名取士耶？以實取士耶？」君曰：「必以實。」子思曰：「衛之東境有李音者，賢而有實者也。」君曰：「其父、祖何也？」荅曰：「世農夫也。」衛君乃盧胡大笑曰：「寡人不好農。農夫之子，無所用之。且世臣之子，未悉官之。」子思曰：「臣稱李音，稱其賢才也。周公大聖，康叔大賢。今魯、衛之君未必皆同其祖考。李音父祖雖善農，則音亦未必與之同也。君言世臣之子未悉官之，則臣所謂有賢才而不見用，果信矣。臣之問君，固疑取士不以實也。今君不問李音之所以為賢才，而聞其世農夫因笑而不受，則君取士果信名而不由實者也。」衛君屈而無辭。

衛君曰：「夫道大而難明，非吾所能也。今欲學術，何如？」子思曰：「君無然也。體道者逸而不窮，任術者勞而無功。古之篤道君子生不足以喜之，利何足以動之；死不足以禁之，害何足以懼之。故明於死生之分，通於利害之變，雖以天下易其脛毛，無所概於志矣。是以與聖人居，使窮士忘其貧賤，使王公簡其富貴。君無然也。」衛君曰：「善。」

齊王謂子思曰：「今天下擾擾，諸侯無伯，吾國大人眾，圖帝何如？」子思曰：「不可也。君不能去君貪利之心。」王曰：「何害？」子思曰：「夫水之性清而土壤汩之，人之性安而嗜慾亂之。故能有天下者，必無以天下為者也；能有名譽者，必無以名譽為者也。達此，則其利心外矣。」

衛將軍文子之內子死，復者曰：「皋媚女復。」子思聞之，曰：「此女氏之字，非夫氏之名也。婦人於夫氏以姓氏稱，禮也。」

費子陽謂子思曰：「吾念周室將滅，泣涕不可禁也。」子思曰：「然。此亦子之善意也。夫能以智知可知，而不能以智知未可知，危之道也。今以一人之身憂世之不治而泣涕不禁，是憂河水之濁而泣清之也。其為無益莫大焉。故微子去殷，紀季之齊，良知時也。唯能不憂世之亂而患身之不治者，可與言道矣。」

齊王戮其民不辜，謂子思曰：「吾知其不辜，而適觸吾忿，故戮之，以為不足傷義也。」子思曰：「文王葬朽骨而天下知仁，商紂斫朝涉而天下稱暴。夫義者、不必徧利天下也，暴者、不必盡虐海內也。以其所施而觀其意，民乃去就焉。今君因心之忿，遷戮不辜，以為無傷於義。此非臣之所敢知也。」王曰：「寡人實過。乃今聞命。請改之。」

衛公子交見於子思，曰：「先生、聖人之後，執清高之操，天下之君子莫不服先生之大名也。交雖不敏，竊幕下風。願師先生之行，幸顧䘏之。」子思曰：「公子不宜也。夫清高之節，不以私自累，不以利煩意，擇天下之至道，行天下之正路。今公子紹康叔之緒，處戰伐之世，當務收英雄，保其疆土，非所以明否藏、立規檢、脩匹夫之行之時也。」

衛公子交饋馬四乘於子思，曰：「交不敢以此求先生之歡而辱先生之潔也。先生久降於鄙土，蓋為賓主之餼焉。」子思曰：「伋寄命以來，度身以服衛之衣，量腹以食衛之粟矣。且又朝夕受酒脯及祭膰之賜，衣食已優，意氣已定，以無行志，未敢當車馬之貺。禮、雖有爵賜人，不踰父兄。今重違公子之盛旨，則有謟禮之愆焉，若何？」公子曰：「交已言於君矣。」荅曰：「不可。為人子者，三賜不及車馬。」公子曰：「我未之聞也。謹受教。」

穆公欲相子思，子思不願，將去魯。魯君曰：「天下之主、亦猶寡人也。去，將安之？」子思荅曰：「蓋聞君子猶鳳也，疑之則舉。今君既疑矣，又以己限天下之君臣。竊謂君之言過矣。」

齊王謂子思曰：「先生名高於海內，吐言則天下之士莫不屬耳目。今寡人欲相梁起。起也名少，願先生談說之也。」子思曰：「天下之士所以屬耳目者，以伋之言，是非當也。今君使伋虛談於起，則天下之士必改耳目矣。耳目既改，又無益於起。是兩之喪也，故不敢承命。」齊君曰：「起之不善何也？」子思曰：「君豈未之知乎？厚於財色，必薄於德，自然之道也。今起以貪成富，聞於諸侯，而無救施之惠焉；以好色聞於齊國，而無男女之別焉。有一於此，猶受其咎，而起二之，能無累乎？」王曰：「寡人之言實過。願先生赦焉。」

子思見老萊子，老萊子聞穆公將相子思。老萊子曰：「若子事君，將何以為乎？」子思曰：「順吾性情，以道輔之，無死亡焉。」老萊子曰：「不可。順子之性也，子性惟太剛而傲不肖，且又無所死亡，非人臣也。」子思曰：「不肖，故為人之所傲也。夫事君道行、言聽，則何所死亡；道不行、言不聽，則亦不能事君。所謂無死亡也。」老萊子曰：「子不見夫齒乎？雖堅剛，卒盡相摩；舌柔順，終以不弊。」子思曰：「吾不能為舌，故不能事君。」

#@

《小爾雅》

#@

《廣詁》

淵、懿、邃、賾，深也。

封、巨、莫、莾、艾、祁，大也。

頒、賦、鋪、敷，布也。

蓋、戴、燾、蒙、冐，覆也。

鐘、崇、府、眾、積、灌、叢、樸，聚也。

閱、捜、履、庀，具也。

攻、為、詁、相、旬、宰、營、匠，治也。

蠲、祓、禋、屑，潔也。

勿、蔑、微、末、没，無也。

隆、巢、岸、峻，高也。

逼、昵、附、切、局、鄰、傅、戚，近也。

邵、媚、旨、伐，美也。

賢、裒、繁、優、饒、夥，多也。

幾、蔡、模、臬，法也。

爰、換、變、貿、交、更，易也。

生、造、奏、詣，進也。

索、搴、探、裏、鉤、掠、採、略，取也。

聞、徹、接、通，逹也。

固、歷、彌、宿、舊、尚，久也。

彌、愈、滋、強，益也。

赫、斁、爽、曉、昕、著、讃、曙，明也。

階、附、襲、就，因也。

封、畛、際、限、彊、畧，界也。

承、弟、班、列，次也。

户、悛、挌、扈，正也。

幽、曀、闇、昧，冥也。

最、凡、目、質，要也。

彊、窮、克，竟也。

而、乃、爾、若，汝也。

控、彎、挽，引也。

承、賛、凉、助，佐也。

尋、由、以，用也。

要、捷、集、載，成也。

肆、赴、捷，疾也。

造、之、如，適也。

掇、督、摭，拾也。

肄、子、燼，餘也。

拓、斥、啓、闢，開也。

杜、實、充、牣，塞也。

實、牣，滿也。

獎、率、厲，勸也。

勤、勉、事，力也。

經、屑、省，過也。

闕、缺、間，隙也。

迭、逓、交，更也。

熸、剗、没，滅也。

玄、黔、驪、黝，黒也。

縞、皓、素，白也。

彤、梓、頳、緼，赤也。

滛、沉、滅，没也。

載、功、物，事也。

#@

《廣言》

晏、明，陽也。

旰、晏，晚也。

算、麗，數也。

叜、艾，老也。

僉、皆，同也。

交、校，報也。

舒、布，展也。

揚、翥，舉也。

索、略，求也。

獲、干，得也。

奚、害，何也。

里、度，居也。

周、浹，匝也。

充、該，備也。

列、厥，陳也。

轓、輈，輿也。

廢、措，置也。

駕、乘，凌也。

收、戢，歛也。

囚、禁，錄也。

掌、司，主也。

偏、贅，属也。

麗、著，思也。

載、略，行也。

沓、襲，合也。

抵、享，當也。

庚、徹，近也。

脩、杼，長也。

校、戰，交也。

謁、復，白也。

勑、質，正也。

裔、蔑，末也。

延、衍，散也。

末、没，終也。

辨、詰，别也。

菲、凉，薄也。

復、旋，還也。

祖、巽，送也。

卬，我也。

姓、命、孥，子也。

諧、籲，和也。

悛、窹，覺也。

憾、猜，恨也。

艾、盡，止也。

𢢀，忿也。

奸，犯也。

汨、滑，亂也。

縮、紬，抽也。

曁、捷，及也。

苞、跋，本也。

肆、臬，極也。

睇、題，視也。

犯、肆，突也。

束、縻，縳也。

肆、從，遂也。

放、投，棄也。

莾、蕪，草也。

暴、暎，曬也。

焮，晞也。

晞、𤍜、烯，乾也。

迪、跡，蹈也。

衍、演，廣也。

袤、縱，長也。

荷、揭，擔也。

仍，再也。

徇，歸也。

工，官也。

稽，考也。

顛，殞也。

躋，陞也。

戕，殘也。

勦，截也。

辟，除也。

慁，患也。

謪，責也。

間，非也。

順，退也。

抗，禦也。

靳，取也。

蚩，戲也。

褊，狹也。

惎，教也。

沮，疑也。

虧，損也。

毁，壞也。

判，散也。

蔽，斷也。

交，俱也。

俘，罰也。

夷，傷也。

枳，害也。

適，閑也。

締，閉也。

靡，細也。

辨，使也。

牧，臨也。

嘗，試也。

頼，羸也。

若，乃也。

嗟，發聲也。

奏，為也。

振，救也。

庸，償也。

賈，價也。

贍，足也。

曹，耦也。

麗，兩也。

驟，數也。

逞，快也。

越，遠也。

姑，且也。

哿，可也。

釋，解也。

庸，善也。

荐，重也。

登，升也。

勵，勉也。

赫，顯也。

韙，是也。

丕，莊也。

佞，才也。

曁，息也。

話，善也。

愿，謹也。

丰，豐也。

都，盛也。

腆，厚也。

肆，緩也。

競，逐也。

紀，基也。

惎、忌，教也。

整，願也。

憗，強也。

薄，迫也。

燀，炊也。

資，取也。

質，信也。

餼，饋也。

憑，依也。

藉，借也。

際，接也。

𧛨，外也。

閡，限也。

廬，寄也。

萃，集也。

簉，倅也。

尤，怪也。

瞢，慙也。

索，空也。

素，故也。

視，比也。

徨，往也。

矜，惜也。

狃，忕也。

覬，望也。

何，任也。

御，侍也。

殿，塡也。

選，擇也。

宣，示也。

#@

《廣訓》

諸，之乎也。

旃，焉也。

惡乎、於何也。

烏乎，吁嗟也。吁嗟，嗚呼也；有所歎美，有所傷痛，随事為義也。

無念，念也。

無寧，寧也。

不顯，顯也。

不承，承也。

不肖，不似也。

繩之，譽之也。

詰朝，明旦也。

遐不黄耇，言壽考也。

公孫碩膚，徳音不瑕道，成王大美聲，稱遠也。

鄂不韡韡，言韡韡也。

我從事獨賢，勞事獨多也。

魴鱮甫甫，語其大也。

麀鹿麌麌，語其眾也。

海物維錯，錯雜也。

雜毛曰●，雜彩曰繪，雜言曰哤。

#@

《廣義》

凡無妻、無夫，通謂之寡。寡夫曰𠙦，寡婦曰𡠉。

妾婦之賤者，謂之屬婦。屬，逮也。逮婦之名，言其徴也。

非分而得，謂之幸。

詰責以辭，謂之讓。

男女不以禮交，謂之淫。上淫曰烝，下淫曰報，旁淫曰通。

不直失節，謂之慙。慙，愧也。面慙曰戁，心慙曰恧，體慙曰逡。

#@

《廣名》

諱死，謂之大行。死而復生，謂之蘇。疾甚，謂之阽。

請天子命曰未可以戚先王，請諸侯命曰未可以近先君，請大夫命曰未可以從先子。

空棺謂之櫬，有屍謂之柩。

饋死者，謂之賵；衣服，謂之禭。

埋柩，謂之殔。殔、坎，謂之池。壙，謂之竁。下棺，謂之窆。塡竁，謂之封。

宰，塚也。壟，塋也。

無主之鬼，謂之殤。

#@

《廣服》

治絲曰織。織，繒也。麻、紵、葛，曰布。布，通名也。

纊，綿也。絮之細者，曰纊。

繒之精者，曰縞。縞之麄者，曰素。

葛之精者，曰絺；麄者，曰綌。

在首謂之元服。

弁髦，大古布冠，冠而敝之者也。

題，定也。

顚、顔、顙，額也。

璽，謂之印。

紱，謂之綬。

襜褕，謂之童容。

布褐而紩之，謂之藍縷。

袴，謂之裳。

蔽膝，謂之袡。

帶之垂者，謂之厲。

大巾，謂之幂。

覆帳，謂之幄。幄，幕也。

簀，第牀也。

大扇，謂之䈉。

杖，謂之挺。

鍵，謂之籥。

棊局，謂之奕。

在足，謂之屨。屨尊者，曰達。屨達，謂之金舄。舄而金絇也。

#@

《廣器》

射有張布，謂之侯。侯中者，謂之鵠。鵠中者，謂之正。正，方二尺。正中者，謂之槷。槷，方六寸。

棘，戟也。

鏚鉞，斧也。

干瞂，盾也。

戈句孑，戟也。

刃之削，謂之室。室，謂之韠鞛，珌鞸之餙也。

矢服，謂之弢。

小舩，謂之艇。艇之小者，曰䒀。舩頭，謂之舳。尾，謂之艫。楫，謂之橈。

車轅上者，謂之轅，謂之輈軫，謂之枕較，謂之幹衡，軛也。軛上，謂之烏喙。

纍、綆，繘也。

縚，索也。大者謂之索，小者謂之繩。詘而戾之，為䋫；繆而紾之，為索。

墉，城地也。

垌，地也。

墉墻，謂之陴。

高平，謂之大原。

汪，池也。

水之北，謂之汭。

澤之廣者，謂之衍。

#@

《廣物》

藁，謂之稈；稈，謂之芻。生曰生芻。

榖，謂之粒。菜，謂之蔬。

禾穗，謂之頴。截頴，謂之銍。

拔心，曰揠；拔根，曰擢。

把，謂之秉。秉四，曰筥。筥十，曰𥣯。

棘之實，謂之棗。桑之實，謂之椹。柞之實，謂之橡。

#@

《廣鳥》

去陰就陽，謂之陽鳥，鴻、鴈是也。純黒而反哺者，謂之烏。小而腹下白，反哺者，謂之雅烏。白項而群飛者，謂之燕烏。白脰，烏也。雅烏，鸒也。

#@

《廣獸》

豕，彘也。彘，猪也。其子曰豚。豕之大者，謂之𤜵；小者，謂之豵。

鳥之所乳，謂之巢；鷄、雉所乳，謂之窠。鹿之所息，謂之場；兔之所息，謂之窟；魚之所息，謂之潜。潜，槮也，積柴水中而魚舍焉。

#@

《廣度》

跬，一舉足也。倍跬，謂之歩。

四尺，謂之仞；倍仞，謂之尋。尋，舒兩肱也。倍尋，謂之常。

五尺，謂之墨；倍墨，謂之丈。倍丈，謂之端。倍端，謂之兩。倍两，謂之疋。疋有五，謂之束。

#@

《廣量》

一手之盛，謂之溢。兩手，謂之掬。掬，一升也。掬四，謂之豆。豆四，謂之區。區四，謂之釜。釜二有半，謂之藪。藪二有半，謂之缶。二缶，謂之鍾。二鍾，謂之秉。秉，十六斛也。

#@

《廣衡》

二十四銖，曰兩。兩有半，曰捷。倍捷，曰舉。倍舉，曰鏘。鏘，謂之鍰。二鍰、四兩，謂之斤。斤十，謂之衡。衡有半，謂之秤。秤二，謂之鈞。鈞四，謂之石。石四，謂之鼓。然則，鼓，四百八十斤也。

#@

《公孫龍》

公孫龍者、平原君之客也，好刑名，以白馬為非白馬。或謂子高曰：「此人小辨而毀大道，子盍往正諸。」子高曰：「大道之悖，天下之交往也。吾何病焉？」或曰：「雖然，子為天下故往也。」子高適趙，與龍會平原君家，謂之曰：「僕居魯，遂聞下風，而高先生之行也，願受業之日久矣。然所不取於先生者，獨不取先生以白馬為非白馬爾。誠去非白馬之學，則穿請為弟子。」公孫龍曰：「先生之言悖也。龍之學、正以白馬為非白馬者也。今使龍去之，則龍無以教矣。今龍無以教，而乃學於龍，不亦悖乎？且夫學於龍者，以智與學不逮也。今教龍去白馬非白馬，是失教也。失教而後師之，不可也。先生之非教龍者，似齊王之問尹文也。齊王曰：『寡人甚好士，而齊國無士。』尹文曰：『今有人於此，事君則忠，事親則孝，交友則信，處鄉則順。有此四行者、可謂士乎？』王曰：『善。是真吾所謂士者也。』尹文曰：『王得此人，肯以為臣乎？』王曰：『所願不可得也。』尹文曰：『使此人於廣庭大眾之中見侮而不敢鬭，王將以為臣乎？』王曰：『夫士也見侮而不敢鬭，是辱也。寡人不以為臣矣。』尹文曰：『雖見侮而不鬭，是未失所以為士也。然而王不以為臣，則卿所謂士者，乃非士乎？夫王之令、殺人者死，傷人者刑，民有畏王令，故見侮終不敢鬭，是全王之法也，而王不以為臣，是罰之也。且王以不敢鬭為辱，必以敢鬭為榮，是王之所賞，吏之所罰也；上之所是，法之所非也。賞罰是非，相與曲謬，雖十黃帝固所不能治也。』齊王無以應。且白馬非白馬者，乃子先君仲尼之所取也。龍聞楚王張繁弱之弓，載忘歸之矢，以射蛟兕於雲夢之囿。反而喪其弓。左右請求之。王曰：『止也。楚人遺弓，楚人得之，又何求乎？』仲尼聞之，曰：『楚王仁義而未遂。亦曰人得之而已矣，何必楚乎？』若是者，仲尼異楚人於所謂人也。夫是仲尼之異楚人於所謂人，而非龍之異白馬於所謂馬，悖也。先生好儒術，而非仲尼之所取也，欲學而使龍去所以教，雖百龍之智，固不能當其前也。」子高莫之應，退而告人曰：「言非而博，巧而不理。此固吾所不答也。」

異日，平原君會眾賓而延子高。平原君曰：「先生、聖人之後也，不遠千里來顧臨之，欲去。夫公孫子白馬之學，今是非未分，而先生翻然欲高逝，可乎？」子高曰：「理之至精者，則自明之。豈在穿之退哉！」平原君曰：「至精之說，可得聞乎？」答曰：「其說皆取之經傳，不敢以意。《春秋》記六鶂退飛。覩之則六，察之則鶂。鶂猶馬也，六猶白也。覩之則見其白，察之則知其馬。色以名別，內由外顯。謂之白馬，名實當矣。若以絲麻加之女功，為緇素青黃，色、名雖殊，其質故一。是以《詩》有素絲，不曰絲素。《禮》有緇布，不曰布緇。●牛玄武、此類甚眾。先舉其色，後名其質。萬物之所同，聖賢之所常也。君子之論，貴當物理，不貴繁辭。若尹文之折齊王之所言，與其法錯故也。穿之所說於公孫子，高其智，悅其行也。去白馬之說，智行固存。是則穿未失其所師者也。稱此云云，沒其理矣。是楚王之言楚人亡弓、楚人得之，先君夫子探其本意，欲以示廣，其實狹之，故曰不如亦曰人得之而已也。是則異楚王之所謂楚，非異楚王之所謂人也。以此為喻，乃相擊切矣。凡言人之者，惣謂人也，亦猶言馬者、惣謂馬也。楚自國也，白自色也。欲廣其人，宜在去楚；欲正名、色，不宜去白。誠察此理，則公孫之辨破矣。」平原君曰：「先生之言，於理善矣。」因顧謂眾賓曰：「公孫子能答此乎？」燕客史由對曰：「辭則有焉，理則否矣。」

公孫龍又與子高氾論於平原君所，辨理至於臧三耳。公孫龍言臧之三耳甚辨析。子高弗應，俄而辭出。明日復見。平原君曰：「疇昔公孫之言，信辨也。先生實以為何如？」答曰：「然。幾能臧三耳矣，雖然，實難。僕願得又問於君。今為臧三耳、甚難而實非也。謂臧兩耳、甚易而實是也。不知君將從易而是者乎？亦其從難而非者乎？」平原君弗能應。明日，謂公孫龍曰：「公無復與孔子高辨事也，其人理勝於辭，公辭勝於理。辭勝於理，終必受詘。」

李寅言曹良於平原君，欲仕之。平原君以問子高。子高曰：「不識也。」平原君曰：「良嘗得見於先生矣，故敢問。」子高曰：「世人多自稱上用我則國無患。夫用智莫若觀其身，其身且由不免於患，國用之，亦惡得無患乎？」平原君曰：「良之有患、時不明也。居家理治，可移於官。良能殖貨，故欲仕之。」子高曰：「未可知也。今有人於此，身脩計明而貧者，志不存也；身不脩會計闇而富者，非盜無所得之也。」

#@

《儒服》

子高曳長裾，振褒袖，方屐麤䈉，見平原君。平原君曰：「吾子亦儒服乎？」子高曰：「此布衣之服，非儒服也。儒服、非一也。」平原君曰：「請吾子言之。」答曰：「夫儒者居位行道，則有袞冕之服；統御師旅，則有介冑之服；從容徒步，則有若穿之服。故曰非一也。」平原君曰：「儒之為名何取爾？」子高曰：「取包眾美，兼六藝，動靜不失中道耳。」

子高遊趙。平原君客有鄒文、季節者，與子高相友善。及將還魯，詣故人訣。既畢，文節送行。三宿，臨別，文節流涕交頤，子高徒抗手而已。分背就路，其徒問曰：「先生與彼二子善。彼有戀戀之心，未知後會何期，悽愴流涕，而先生厲聲高揖，無乃非親親之謂乎。」子高曰：「始吾謂此二子丈夫爾。今乃知其婦人也。人生則有四方之志，豈鹿豕也哉，而常聚乎！」其徒曰：「若此二子之泣非耶？」答曰：「斯二子良人也，有不忍之心。其於敢斷，必不足矣。」其徒曰：「凡泣者、一無取乎？」子高曰：「有二焉。大姦之人以泣自信，婦人懦夫以泣著愛。」

平原君與子高飲，強子高酒，曰：「昔有遺諺：『堯舜千鍾，孔子百觚，子路嗑嗑，尚飲十榼。』古之賢聖無不能飲也。吾子何辭焉？」子高曰：「以穿所聞，賢聖以道德兼人，未聞以飲食也。」平原君曰：「即如先生所言，則此言何生？」子高曰：「生於嗜酒者。蓋其勸厲獎戲之辭，非實然也。」平原君欣然曰：「吾不戲子，無所聞、此雅言也。」

平原君謂子高曰：「吾聞子之先君親見衛夫人南子，又云南遊過乎阿谷而交辭於漂女。信有之乎？」荅曰：「士之相保，聞流言而不信者，何哉？以其所在行之事占之也。昔先君在衛，衛君間軍旅焉，拒而不告，色不在已，攝駕而去。衛君請見，猶不能終，何夫人之能覿乎！古者，大饗，夫人與焉。於時禮儀雖廢，猶有行之者。意衛君夫人饗夫子，則夫子亦弗獲已矣。若夫阿谷之言起於近世，殆是假其類以行其心者之為也。」

子高適魏，會秦兵將至。信陵君懼，造子高之館而問祈勝之禮焉。子高曰：「命勇謀之將以禦敵，先使之迎於敵所從來之方，為壇祈克乎『五帝』，衣服隨其方色，執事人數從其方之數，牲則用其方之牲。祝史告于社稷、宗廟、邦域之內名山、大川，君親素服，誓眾于太廟，曰：『某人不道，侵犯大國。二三子尚皆用心比力，各死而守。』將帥稽首，再拜受命。既誓，將帥勒士卒，陳于廟之右。君立太廟之庭，祝史立于社，百官各警其事御于君以待命。乃大鼓于廟門，詔將帥，命卒習射三發，擊刺三行，告廟用兵于敵也。五兵備效，乃鼓而出以即敵。此古諸侯應敵之禮也。」信陵君曰：「敬受教。」信陵君問子高曰：「古者，軍旅賞人之必於祖，戮人之必於社，其義何也？」答曰：「賞功於祖，告分之均，示弗敢專也。戮罪於社，告中於主，示聽之當也。」

陳尫性多穢訾，每得酒食，輒先撥捐之，然後乃食。子高告之，曰：「子無然也。似有態者。昔君子之於酒食，有啐嘗之義，無捐放之道。假其可食，上下何擇；假令不潔，其下滋甚。」陳尫曰：「吾知其無益，意欲如此。」子高曰：「意不可恣也。夫木之性曲者、以隱括自直。可以人而不如木乎？子不見夫雞耶。聚穀如陵，跑而啄之。若縱子之意，則與雞豈有異乎？」陳尫跪曰：「吾今後知過矣。請終改之。」

子高任司馬乂為將於齊，與燕戰而敗。齊君曰：「以子賢明，故信子也。」答曰：「君知穿孰若周公？」齊君曰：「周公、聖人，而子、賢者，弗如也。」子高曰：「然。臣固弗如周公也，以臣之知乂，孰若周公之知其弟？」齊君曰：「兄弟審於他人。」子高曰：「君之言是也。夫以周公之聖、兄弟相知之審、而近失於管、蔡。明人難知也。臣與乂相見，觀其材志，察其所履，齊國之士弗能過也。《尚書》曰：『知人則哲，惟帝難之。』穿何慚焉？且曹子為魯三與齊戰，三敗失地，然後以勇敢之節，奮三尺之劍，要桓公、管仲於盟壇，卒收其所喪。夫君子之敗，如日月之蝕。人各有能，乂庸可棄乎？今燕以詐敗破乂，是乂不能於詐也。臣之稱乂，稱其武勇才藝，不稱其有詐也。乂雖敗，臣固未失其所稱焉。」齊君辭屈，而不黜司馬乂。

#@

《對魏王》

魏王問人主所以為患。子高對曰：「建大臣而不與謀。嬖幸者言用，則知士以踈自疑。孽臣以遇徼幸者，內則射合主心，外則挻主之非，此最人主之大患也。」

子高謂魏王曰：「臣入魏國，見君之二計臣焉。張叔謀有餘，范威智不逮，然其功一也。」王曰：「叔也有餘，威也不逮，何同乎？」荅曰：「駑驥同轅，伯樂為之咨嗟。玉石相糅，卞氏為之歎息。故賢愚共貫，則能士匿謀。真偽相錯，則正士結舌。叔雖有餘，猶威不逮也。」

魏王問如何可謂大臣？子高荅曰：「大臣則必取眾人之選，能犯顏諫事、公正無私者。計陳，事成，主裁其賞；事敗，臣執其咎。主任之而無疑，臣當之而弗避。君惣其契，臣行其義。然則君不猜於臣，臣不隱於君。故動無過計，舉無敗事。是以臣主並各有得也。」

信陵君問曰：「古之善為國至於無訟，其道何由？」荅曰：「由乎政善也，上下勤德而無私。德無不化，俗無不移。眾之所譽，政之所是也；眾之所毀，政之所非也。毀譽是非，與政相應。所以無訟也。」

齊王行車裂之刑。群臣諍之，弗聽。子高見齊王曰：「聞君行車裂之刑，無道之刑也，而君行之。臣竊以為下吏過也。」王曰：「寡人爾以民多犯法，為法之輕也。」子高曰：「然。此誠君之盛意也。夫人含五常之性，有哀樂喜怒。哀樂喜怒無不過其節。節過，則毀於義。民多犯法，以法之重，無所措手足也。今天下悠悠，士亡定處，有德則住，無德則去。欲規霸王之業，與諸大國為難，而行酷刑以懼遠近，國內之民將畔，四方之士不至。此乃亡國之道。君之下吏不具以聞，徒恐逆主意以為憂，不慮不諫之危亡。其所矜者小，所喪者大。故曰『下吏之過也』。臣觀之，又非徒不諍而已也。心知此事之為不可，將有非議在後，則因曰：君忿意實然，我諫諍必有龍逄、比干之禍。是為虛自居於忠正之地，而闇推君主使同於桀紂也。且夫為人臣，見主非而不諍，以諂主於危亡，罪之大者也。人主疾臣之弼己而惡之，資臣以箕子、比子之忠，惑之大者也。」齊王曰：「謹聞命。」遂除車裂之法焉。

子高見齊王。齊王問誰可為臨淄宰，稱管穆焉。王曰：「穆容貌陋，民不敬也。」答曰：「夫見敬在德。且臣所稱，稱其材也。君王聞晏子、趙文子乎？晏子長不過三尺，面狀醜惡，齊國上下，莫不宗焉。趙文子、其身如不勝衣，其言如不出口。非但體陋，辭氣又吶吶然。其相晉國，晉國以寧，諸侯敬服，皆有德故也。以穆軀形、方諸二子，猶悉賢之。昔臣常行臨淄市，見屠啇焉，身脩八尺，鬚髯如戟，面正紅白，市之男女未有敬之者，無德故也。」王曰：「是所謂祖龍始者也。誠如先生之言。」於是乃以管穆為臨淄宰。

#@

《陳士義》

魏王遣使者奉黃金、束帛聘子順為相。子順謂使者曰：「若王信能用吾道，吾道故為治世也，雖蔬食水飲，吾猶為之。若徒欲制服吾身，委以重祿，吾猶一夫爾，則魏王不少於一夫。子度魏王之心以告我。」使者曰：「魏國狹小，乏於聖賢。寡君人聞下風，願委國先生，親受教訓。如肯降節，豈唯魏國君臣是賴，其亦社稷之神祗，實永受慶。」於是乃之魏。魏王郊迎，謂子順曰：「寡人不肖，嗣先君之業。先生、聖人之後，道德懿邵，幸見顧臨，願圖國政。」對曰：「臣、羈旅之臣，慕君高義，是以戾此。君辱貺之，而問以政事，敢不敬受君之明令。」

魏王朝群臣，問理國之所先。季文對曰：「唯在知人。」王未之應。子順進曰：「『知人則哲。』帝堯所病。故四凶在朝，鯀任無功。夫豈樂然哉！人難知故也。今文之對、不稱吾君之所能行。而乃欲強吾君以聖人所難，此不可行之說也。」王曰：「先生言之。」對曰：「當今所急，在脩仁尚義、崇德敦禮以接鄰國而已。昔舜命眾官群臣競讓，得禮之致也。苟使朝臣皆有推賢之心，主雖不知人，則臣位必當。若皆以知人為治，則人主宜未過堯，且其目所不見者，亦必漏矣。」王曰：「善。」

秦王得西戎利刀。以之切玉，如割水焉。以示東方諸侯。魏王問子順曰：「古亦有之乎？」對曰：「昔周穆王大征西戎，西戎獻錕鋙之劍、火浣之布。其劍長尺有咫，鍊鋼赤刃，用之切玉，如切泥焉。是則古亦有也。」王曰：「火浣之布若何？」對曰：「《周書》火浣布，必投諸火。布則火色，垢乃灰色。出火振之，皜然疑乎雪焉。」王曰：「今何以獨無？」對曰：「秦貪而多求。求欲無厭，是故西戎閉而不致。此以素防絕之也。然則人立貪欲，乃異物所以不至。不可不慎也。」

魏王曰：「吾聞道士登華山則長不死，意亦願之。」對曰：「古無是道，非所願也。」王曰：「吾聞之信。」對曰：「未審君之所聞、親聞之於不死者耶？聞之於傳聞者耶？若聞之於傳聞者、傳者妄也。若聞之於不死者、不死者今安在？在者、君學之，勿疑。不在者、君勿學，無疑。」

李由之母少寡，與李音竊相好而生由。由有才藝，仕於魏。魏王甚愛之。或曰：「李由母姦，不知其父，不足貴也。」王以告由，且曰：「吾不以此賤子也。雖然，古之賢聖、豈有似子者乎？吾將舉以折毀子者。」李由對曰：「今人不通於遠。在臣欲言誰爾。且孔子少孤，則亦不知其父者也。孔子母死，殯於五父之衢。人見之，皆以為葬。問聊曼父之母，得合葬於防。此則聖人與臣同者也。」王笑曰：「善。」子順聞之，問魏王曰：「李由安得斯言？」王曰：「假以自顯，無傷也。」對曰：「虛造謗言以誣聖人，非無傷也。且夫明主之於臣，唯德所在，不以小疪妨大行也。昔鬭子文生於淫女而不害其為令尹。今李由可，則寵之。何患於人之言？而使橫生不然之說。若欺有知，則有知不受；若欺凡人，則凡人疑之，必亦問臣，則臣不為君之故，誣祖以顯由也。如此，則群臣更知由惡。此惡必聚矣。所謂求自潔而益其垢，猶抱石以救溺，愈不濟矣。」

魏王使相國脩好於鄰國，遂連和於趙。趙王既賓之，而燕問子順曰：「今寡人欲來北狄，不知其所以然。」荅曰：「誘之以其所利，而與之通市，則自至矣。」王曰：「寡人欲因而弱之。若與交市，分我國貨，散於夷狄，是強之也，可乎？」荅曰：「夫欲與之市者、將以我無用之貨取其有用之物。是故所以弱之之術也。」王曰：「何謂我之無用、彼之有用。」答曰：「衣服之物、則有珠玉五采，飲食之物、則有酒醪五熟。此即我之所有而彼所利者也。夷狄之貨、唯牛馬、旃裘、弓矢之器。是其所饒而輕以與人者也。以吾所有、易彼所饒。如斯不已，則夷狄之用、將糜於衣食矣。殆可舉捶而驅之，豈徒弱之而已乎！」趙王曰：「敬受教。」

枚產謂子順曰：「臣匱於財，聞猗頓善殖貨，欲學之。先生同國也，當知其術。願以告我。」荅曰：「然。知之。猗頓、魯之窮士也，耕則常飢，桑則長寒，聞陶朱公富，往而問術焉。朱公告之曰：「子欲速富，當畜五牸。」於是乃適西河，大畜牛羊于猗氏之南。十年之間，其滋息不可計，貲擬王公，馳名天下，以興富於猗氏。故富猗頓。且夫為富者，非唯一術。今子徒問猗頓，何也？」枚產曰：「亦將問之於先生也。」答曰：「吾貧，而子問以富術。縱有其術，是不可用之術也。昔人有言能得長生者，道士聞而欲學之。比往，言者死矣，道士高蹈而恨。夫所欲學，學不死也。其人已死而猶恨之，是不知所以為學也。今子欲求殖貨而問術於我。我且自貧，安能教子以富乎？子之此問、有是道士之學不死也。」

東里閭、空腹而好自賢，欲自親於子順。子順弗下顏。或曰：「夫君子之交於世士，亦取其一節而已。今東閭子䟽達亮直，大丈夫也，求為先生役，而先生無意接之。斯者、無乃非周公之交人乎？」子順曰：「此吾所以行周公之行也。夫東閭子外質頑拙，有似䟽直，然內懷容媚諂鬽，非大丈夫之節也。若其度骸稱膚，面目鬢眉，實美於。聖人論士，不以為貴者，無益於德故也。然東閭子中不應外，侮慢世士，即所謂愚人而謂人為愚者也。恃其虛狀以不德於人。此乃周公之所罪，何交之有？」

宮佗見子順，曰：「佗困於貧賤，將欲自託富貴之門，庶克免乎。」子順曰：「夫富而可以託貧，貴而可以寄賤者，天下寡矣。非信義君子、明識窮達則不可。今子所欲託者、誰也？」宮佗曰：「將適趙公子。」子順曰：「非其人矣。雖好養士，自奉而已，終弗能稱也。」宮佗曰：「將適燕相國。」子順曰：「彼徒兄第、甥舅各濟其私，無求賢之志，不足歸也。」宮佗曰：「將適齊田氏。」子順曰：「齊、大國也，其士大夫皆有自多之心，不能容子也。」佗曰：「然則何嚮而可？」子順曰：「吾弗識也。」宮佗曰：「唯先生知人，願告所擇，將往庇焉。」子順曰：「濟子之欲，則宜若郈成子者也。昔郈成子自魯聘晉，過乎衛。右宰穀臣止而觴之，陳樂而不作。送以寶璧，反，過而不辭。其僕曰：『日者、右宰之觴吾子甚歡也。今過而不辭，何也？』成子曰：『夫止而觴我，與我歡也；陳樂而不作，告我哀也；送我以璧，寄之我也。若由此觀之，衛其有亂乎？』過衛三十里，聞甯喜作難，右宰死之。還車而臨，三舉而歸，反命于君，乃使人迎其妻子，隔宅而居之，分祿而食之。其子長而反其璧。」夫子聞之，曰：「智可與微謀，仁可與託孤，廉可以寄財者，其郈成子之謂乎！今子求若人之比庇焉可也。」宮佗曰：「循先生之言，舍先生將安之？請從執事。」子順辭，不得已，乃言之魏王，而升諸朝。

子順相魏，改嬖寵之官以事賢才，奪無任之祿以賜有功。諸喪職秩者不悅，乃造謗言。文咨以告，且曰：「夫不害前政而有成，孰與變之而起謗哉。」子順曰：「民之不可與慮始久矣。古之善為政者，其初不能無謗。子產相鄭，三年而後謗止。吾先君之相魯，三月而後謗止。今吾為政日新，雖不能及聖賢，庸知謗止獨無時乎？」文咨曰：「子產之謗，嘗亦聞之。未識先君之謗何也？」子順曰：「先君初相魯。魯人謗誦曰：『麛裘而芾，投之無戾；芾之麛裘，投之無郵。』及三月政成化行，民又作誦曰：『袞衣章甫，實獲我所；章甫袞衣，惠我無私。』」文咨喜曰：「乃今知先生亦不異乎聖賢矣。」

魏王謂子順曰：「吾欲致天下之士，柰何？」子順對曰：「昔周穆王問祭公謀父曰：『吾欲得天下賢才。』對曰：『去其帝王之色，則幾乎得賢才矣。』今臣亦請君去其尊貴之色而已。」王曰：「吾欲得無欲之士為臣，何如？」子順曰：「人之可使、以有欲也。故欲多者其所得用亦多，欲少者其所得用亦少矣。夷齊無欲，雖文、武不能制，君安得而臣之？」

#@

《論勢》

魏王問相國曰：「今秦負強，以無道陵天下。天下莫不患。寡人欲豁國之半以親諸侯，求從事於秦，可乎？」子順對曰：「以臣觀之，殆無益也。今天下諸侯畏秦之日久矣。數被其毒，無欲復之之志。心無所計，委國於遊說之士。遊說之士挾強秦以為資，賣其國以收利，叉手服從，曾不能制。如君之謀，未獲其利而秪以為名，適足以速秦之首誅，則無以得之，不如守常以須其變也。」王曰：「秦其遂有天下乎？」對曰：「必然。雖然，取不以義，得不以道，自古以來，未有能終之者。」

五國約而誅秦。子順會之秦，未入境而還。諸侯留兵於成皋。子順謂市丘子曰：「此師、楚為之主。今兵罷而不散，殆有異意。君其備諸？」市丘子曰：「先生幸而教之。願以國寄先生。」子順許諾，遂見楚王，曰：「王約五國而西伐秦。事既而不集，又久師於市丘。謗君者、或以君欲攻市丘以償兵費。天下之士且以是輕君而重秦。且又不義君之為矣。王何不卜交乎？」楚王曰：「柰何？」子順曰：「王今出令，使五國勿攻市丘。五國重王，則聽王之令矣。不重王，則且反王之令而攻市丘。以此卜五國交王之輕重，必明矣。」楚王敬諾而五國散。

趙間魏，將以求親於秦。子順謂趙王曰：「此君之下吏計過也。比目之魚所以不見得於人者，以耦視而俱走也。今秦有兼吞天下之志，日夜伺間，不忘於側息。趙魏與之鄰接而強弱不敵。秦所以不敢圖并趙、魏者，徒以二國併目周旋者也。今無故自離，以資強秦。天下拙謀無過此者。故臣曰：『君之下吏計過也。』夫連雞不能上棲，亦猶二國構難不能自免於秦也。願王熟慮之。」趙王曰：「敬受教。」

韓與魏有隙。子順謂韓王曰：「昭釐侯、一世之明君也，申不害、一世之賢相也。韓與衛敵侔肩國，而釐侯執圭見梁君者，非好卑而惡尊、慮過而計失也。與嚴敵為鄰，而動有滅亡之變。獨勁不能支二難，故降心以相從，屈己以求存也。申不害慮事而言，忠臣也；昭釐侯聽而行之，明君也。今韓弱於始之韓，魏均於始之魏，秦強於始之秦，而背先人之舊好，以區區之眾居二敵之間，非良策也。齊、楚遠而難恃，秦、魏呼吸而至。舍近而求遠，是以虛名自累而不免近敵之困者也。為王計者，莫如除小忿、全大好也。吳、越之人同舟濟江，中流遇風波，其相救如左右手者、所患同也。今不恤所同之患，是不如吳、越之舟人也。」韓王曰：「善。」

秦兵攻趙，魏大夫以為於魏便。子順曰：「何謂？」曰：「勝趙，則吾因而服焉；不勝趙，則可乘弊而擊之。」子順曰：「不然。秦自孝公以來，戰未嘗屈。今皆良將，何弊之乘？」大夫曰：「縱其勝趙，於我何損？鄰之不脩，國之福也。」子順曰：「秦、貪暴之國也，勝趙必復他求。吾恐於時受其師也。先人有言：燕雀處屋，子母相哺，喣喣焉其相樂也。自以為安矣。竈突決上，棟宇將焚，燕雀顏色不變，不知禍之將及己也。今子不悟趙破、患將及己，可以人而同於燕雀乎？」

齊攻趙，圍廩丘。趙使孔青師五萬擊之，剋齊軍，獲尸三萬。趙王詔勿歸其尸，將以困之。子順聘趙，問王曰：「不歸尸，其困何也？」曰：「其父兄、子弟悲苦無已，廢其產也。」子順曰：「非所以窮之也。死、一也。歸尸與不歸，悲苦胡異焉？以臣愚計，貧齊之術，乃宜歸尸。」王曰：「何謂？」對曰：「使其家遠來迎尸，不得事農，一費也。歸所葬，使其送死終事，二費也。一年之中，喪卒三萬，三費也。欲無困貧，不能得已。」王曰：「善。」既而齊大夫聞子順之謀，曰：「君子之謀、其利博哉！」

子順相魏凡九月，陳大計，輒不用，乃喟然曰：「不見用，是吾言之不當也。言不當於主，而居人之官，食人之祿，是尸利也。尸利素飱，吾罪深矣。」退而以病致事。魏王遣使入其館，謝曰：「寡人昧於政事，不顯明是非，以啟罪於先生。今知改矣。願先生為百姓故，幸起而教之。」辭曰：「臣有犬馬之疾，不任國事。苟得從四民之列，子弟供魏國之征，乃君惠也。敢辱君命以速刑書？」人謂子順曰：「王不用子，子其行乎。」答曰：「吾將行。如之山東，則山東之國將并於秦。秦為不義，義所不入。」遂寢于家。

秦急攻魏。魏王恐。或謂子順曰：「如之何？」答曰：「吾私有計，然豈能賢於執政，故無言焉。」魏王聞之，駕如孔氏親問焉，曰：「國亡矣，如之何？」對曰：「夫棄之不如用之之易也，死之不如棄之之易也。人能棄之，弗能用也；能死之，不能棄也。此人過也。今王亡地數百里，亡城數十，而患不解。是王棄之，非用之也。秦之強、天下無敵。魏之弱甚矣，而王是以質秦。此王能死、不能棄之也。是重過也。若能用臣之計，則虧地不足傷卑國，體不足苦身，患解而怨報矣。今秦四境之內，執政以下，固曰：『與嫪氏乎？與呂氏乎？』雖門閭之下、廊廟之上，猶皆如是。今王誠能割地賄秦以為嫪毐功，卑身尊秦以自嫪毐始。王又以國贊嫪毐也，則嫪毐勝矣。於是太后之德王也、深如骨肉，王之交、最為天下之上矣。孰不棄呂氏而從嫪毐，天下皆然，則王怨必報矣。」

#@

《執節》

趙孝成王問曰：「昔伊尹為臣而放其君，其君不怨，何可而得乎此也？」子順答曰：「伊尹執人臣之節，而弼其君以禮，亦行此道而已矣。」王曰：「方以放君為名，而先生稱禮，何也？」子順曰：「以禮括其君，使入於善也。」曰：「其說可得聞乎？」答曰：「其在《商書》：太甲嗣立而干冢宰之政，伊尹曰：『惟王舊行不義，習與性成，予不狎于不順。王姑即桐。邇干先王其訓，罔以後人迷。』王往居憂，允思厥祖之明德。是言太甲在喪，不明乎人子之道而欲知政。於是伊尹使之居桐，近湯之墓，處憂哀之地，放之不得知政。三年服竟，然後反之，即所以奉禮執節事大甲者也。率其君以義，強其君以孝道，未有行此見怨也。」王曰：「善哉！我未之聞也。」

魏安釐王問子順曰：「馬回之為人、雖少才文，梗梗亮直，有大丈夫之節。吾欲以為相，可乎？」答曰：「知臣莫若君。何有不可？至於亮直之節，臣未明也。」王曰：「何故？」答曰：「聞諸孫卿云：『其為人也、長目而豕視者，必體方而心員。』每以其法相人，千百不失。臣見回非不偉其體幹也，然甚疑其目。」王卒用之。三月，果以謟得罪。

新垣固謂子順曰：「賢者所在，必興化致治。今子相衛，未聞異政而即自退。其有志不得乎？何去之速也？」答曰：「以無異政，所以自退也，且死病無良醫。今秦有吞食天下之心，以義事之，固不獲安。救亡不暇，何化之興？昔伊摯在夏，呂望在商，而二國不理。豈伊、呂之不欲哉？勢不可也。當如今日山東之國，弊而不振，三晉割地以求安，二周折節而入秦，燕、齊、宋、楚楚已屈服矣。以此觀之，不出二十年，天下盡為秦乎？」

季節見於子順，子順賜之酒，辭。問其故，對曰：「今日家之忌日也，故不敢飲。」子順曰：「飲也。禮、雖服衰麻，見於君及先生，與之粱肉，無辭，所以敬尊長而不敢遂其私也。忌日方於有服，則輕矣。」

魏安釐王問天下之高士。子順曰：「世無其人也。抑可以為次，其魯仲連乎。」王曰：「魯仲連、強作之者，非體自然也。」答曰：「人皆作之。作之不止，乃成君子。文、武欲作堯、舜而至焉。昔我先君夫子欲作文、武而至焉。作之不變，習與體成，則自然矣。」

虞卿著書，名曰《春秋》。魏齊曰：「子無然也。《春秋》、孔聖所以名經也。今子之書，大抵談說而已，亦以為名，何？」答曰：「經者、取其事常也。可常，則為經矣。且不為孔子，其無經乎？」齊問子順。子順曰：「無傷也。魯之史記曰《春秋》。經因以為名焉。又晏子之書亦曰《春秋》。吾聞泰山之上，封禪者七十有二君。其見稱述，數不盈十，所謂貴賤不嫌同名也。」邯鄲之民以正月之旦獻雀於趙王，而綴之以五綵，趙王大悅。申叔以告子順。子順曰：「王何以為也？」對曰：「正旦放之，示有生也。」子順曰：「此委巷之鄙事爾，非先王之法也。且又不令。」申叔曰：「敢問何謂不令？」答曰：「夫雀者、取其名焉，則宜受之於上，不宜取之於下。下人非所得制爵也，而王悅，此殆非吉祥矣。昔虢公祈神，神賜之土田，是失國而更受田之祥也。今以一國之王，受民之雀，將何悅哉！」

申叔問曰：「犬馬之名皆因其形色而名焉，唯韓盧、宋鵲獨否，何也？」子順答曰：「盧、黑色，鵲、白黑色，非色而何？」魏公子無忌死，韓君將親吊焉。其子榮之，以告子順。子順曰：「必辭之。禮、鄰國君吊，君為之主。今君不命子，則子無所受韓君也。」其子辭韓，韓君乃止。

子高以為趙平原君霸相之。惜不遇其時也。其子子順以為衰世之好事公子，無霸相之才也。申叔問子順曰：「子之家公有道先生，既論之矣。今子易之，是非焉在？」答曰：「言貴盡心，亦各其所見也。若是非，則明智者裁之。」

申叔問子順曰：「禮、為人臣，三諫不從，可以稱其君之非乎？」答曰：「禮所不得也。」曰：「叔也昔者逮事有道先生，問此義焉，而告叔曰：『得稱其非者，所以欲天下人君使不敢遂其非也。』」子順曰：「然。吾亦聞之。是亡考起時之言，非禮意也。禮、受放之臣不說人以無罪。先君夫子曰：『事君欲諫，不欲陳言，不欲顯君之非也。』」申叔曰：「然則晏子叔向皆非禮也？」答曰：「此二大夫相與私燕，言及國事，未為非禮也。晏子既陳屨賤而踊貴於君，其君為之省刑，然後以及叔向。叔向聽晏子之私，又承其問所宜，亦答以其事也。」

魏王問子順曰：「寡人聞：昔者上天神異后稷而為之下嘉穀，周以遂興。往者中山之地無故有穀，非人所為，云：『天雨之。』反亡國，何故也？」答曰：「天雖至神，自古及今，未聞下穀與人也。《詩》美后稷能大教民種穀嘉以利天下。故《詩》曰：『誕降嘉種』，猶《書》所謂『稷降播種，農植嘉穀』，皆說種之，其義一也。若中山之穀，妖怪之事，非所謂天祥也。」

趙王問相於平原君。平原君曰：「鄒文可。」王曰：「其行如何？」對曰：「夫孔子高、天下之高士也，取友以行，交遊以道，文與之遊，稱曰好義。王其用之。」王卒不用。後以平原君言問子順，且曰：「先生知之乎？」答曰：「先父之所交也，何敢不知？」王曰：「寡人雖失之在前，猶願聞其行於先生也。」答曰：「行不苟合，雖賤不渝，君子人也。」王遂禮之，固以老辭。

趙王謂子順曰：「寡人聞孔氏之世自正考甫以來儒林相繼，仲尼重之以大聖。自茲以降，世業不替，天下諸侯咸賓禮焉。先生承緒，作二國師。從古及今，載德流聲，未有若先生之家者也。先生之嗣，率由前訓，將與天地相敵矣。」答曰：「若先祖父，並稟聖人之性，如君王之言也。至如臣者，學行不敏，寄食於趙，祿仕於魏。幸遇二國之君，寬以容之。若乃師也，未敢承命。假令賴君之福，願後世克祚，不忝前人，不泯祖業。豈徒一家之賜哉！亦天下之慶也。」王曰：「必然，必然。」

#@

《詰墨》

墨子稱：景公問晏子以孔子而不對，又問，三皆不對。公曰：「以孔子語寡人者眾矣，俱以為賢聖也。今問於子而不對，何也？」晏子曰：「嬰聞孔子之荊，知白公謀而奉之以石乞，勸下亂上，教臣弒君，非聖賢之行也。」

詰之曰：楚昭王之世，夫子應聘如荊，不用而反，周旋乎陳、宋、齊、衛。楚昭王卒，惠王立，十年，令尹子西乃召王孫勝以為白公。是時，魯哀公十五年也。夫子自衛反魯，居五年矣。白公立一年，然後乃謀作亂。亂作在哀公十六年秋也。夫子已卒十旬矣。墨子雖欲謗毀聖人，虛造妄言，柰此年世不相值何？

墨子曰：「孔子之齊，見景公。公悅之，封之以尼谿。晏子曰：『不可。夫儒倨法而自順，立命而怠事，崇喪遂哀，盛用繁禮。其道不可以治國，其學不可以導家。』公曰：『善。』」

詰之曰：即如此言，晏子為非儒惡禮，不欲崇喪遂哀也。察傳記，晏子之所行，未有以異於儒焉。又景公問所以為政，晏子答以「禮云」。景公曰：「禮、其可以治乎？」晏子曰：「禮、於政與天地並。」此則未有以惡於禮也。晏桓子卒，晏嬰斬衰枕草，苴絰帶杖，菅菲食粥，居于倚廬，遂哀三年。此又未以異於儒也。若能以口非之而躬行之，晏子所弗為。

墨子曰：「孔子怒景公之不封己，乃樹鴟夷子皮於田常之門。」

詰之曰：夫樹人、為其信己也。《記》曰：「孔子適齊，惡陳常，而終不見。常病之，亦惡孔子。」交相惡而又往仕，其不然矣。《記》又曰：「陳常弒其君。孔子齊戒沐浴而朝請討之。」觀其終不樹子皮，審矣。

墨子曰：「孔子為魯司寇，舍公家而奉季孫。」

詰之曰：若以季孫為相，司寇統焉。奉之自法也。若附意季孫，季孫既離公室，則孔子合之；季孫既受女樂，則孔子去之；季孫欲殺囚，則孔子赦之。非苟順之謂也。

墨子曰：「孔子厄於陳、蔡之間，子路烹豚，孔子不問肉之所由來而食之。剝人之衣以沽酒，孔子不問酒之所由來而飲之。」

詰之曰：所謂厄者、沽買無處，藜羹不粒，乏食七日。若烹豚飲酒，則何言乎厄？斯不然矣。且子路為人，勇於見義。縱有豚酒，不以義不取之，可知也。又何問焉？

墨子曰：「孔子諸弟子：子貢、季路輔孔悝以亂衛。陽虎亂魯。弗肹以中牟畔。漆雕開形殘。」

詰之曰：如此言，衛之亂，子貢、季路為之耶？斯不待言而了矣。陽虎欲見孔子，孔子不見，何弟子之有？弗肹以中牟畔，召孔子，則有之矣。為孔子弟子，未之聞也。且漆雕開形殘，非行己之致，何傷於德哉？

墨子曰：「孔子相魯，齊景公患之，謂晏子曰：『鄰有聖人，國之憂也。今孔子相魯，為之若何？』晏子對曰：『君其勿憂。彼魯君、弱主也，孔子、聖相也。不如陰重孔子，欲以相齊，則心強諫魯君。魯君不聽，將適齊。君勿受，則孔子困矣。』」

詰之曰：案如此辭，則景公、晏子畏孔子之聖也，而上云非聖賢之行，上下相反。若晏子悖，可也；不然則不然矣。

墨子曰：「孔子見景公。公曰：『先生素不見晏子乎？』對曰：『晏子事三君而得順焉，是為三心，所以不見也。』公告晏子。晏子曰：『三君皆欲其國安，是以嬰得順也。聞君子獨立不慚於影。今孔子伐樹削迹，不自以為辱；身窮陳、蔡，不自以為約。始吾望儒貴之，今則疑之。』」

詰之曰：若是乎孔子、晏子交相毀也。小人有之，君子則否。孔子曰：「靈公汙而晏子事之以整，莊公怯而晏子事之以勇，景公侈而晏子事之以儉。晏子、君子也。」梁丘據問晏子曰：「事三君而不同心，而俱順焉。仁人固多心乎？」晏子曰：「一心可以事百君，百心不可以事一君。故三君之心，非一也；而嬰之心，非三也。」孔子聞之，曰：「小子記之。晏子以一心事三君，君子也。」如此則孔子譽晏子，非所謂毀而不見也。景公問晏子曰：「若人之眾，則有孔子賢乎？」對曰：「孔子者、君子行有節者也。」晏子又曰：「盈成匡、父之孝子，兄之悌弟也。其父尚為孔子門人。門人且以為貴，則其師亦不賤矣。是則晏子亦譽孔子，可知也。夫德之不脩，己之罪也；不幸而屈於人，己之命也。伐樹削迹，絕糧七日，何約乎哉！若晏子以此而疑儒，則晏子亦不足賢矣。」

墨子曰：「景公登路寢，聞哭聲，問梁丘據，對曰：『魯孔子之徒也。其毋死，服哀三年，哭泣甚哀。』公曰：『豈不可哉！』晏子曰：『古者聖人、非不能也，而不為者，知其無補於死者，而深害生事故也。』」

詰之曰：墨子欲以親死不服，三日哭而已。於意安者卒自行之，空用晏子為。引而同于己，適證其非耳。且晏子服父以禮則無緣，非行禮者也。

曹明問子魚曰：「觀子詰墨者之辭，事義相反，墨者妄矣。假使墨者復起，對之乎？」答曰：「苟得其禮，雖百墨吾亦明白焉。失其正，雖一人猶不能當前也。墨子之所引者，矯稱晏子。晏子之善吾先君，吾先君之善晏子，其事庸盡乎。」曹明曰：「可得聞諸？」子魚曰：「昔齊景公問晏子曰：『吾欲善治，可以霸諸侯乎？』對曰：『官未具也。臣亟以聞，而君未肯然也。臣聞孔子聖人，然猶居處勌惰，廉隅不脩，則原憲、季羔侍；血氣不休，志意不通；則仲由、卜商侍；德不盛，行不勤；則顏閔、冉雍侍。今君之朝臣萬人，立車千乘，不善之政，加於下民者眾矣，未能以聞者。臣故曰：官未備也。』此又晏子之善孔子者也。曰：『晏平仲善與人交，久而敬之。』此又孔子之貴晏子者也。」曹明曰：「吾始謂墨子可疑，今則決不妄疑矣。」

#@

《獨治》

子魚生於戰國之世，長於兵戎之間，然獨樂先王之道，講習不倦。季則謂子魚曰：「大丈夫不生則已，生則有云為於世者也。今先生淡泊世務，脩無用之業，當身不蒙其榮，百姓不獲其利。竊為先生不取也。」子魚曰：「不如子之言也。武者、可以進取，文者、可與守成。今天下將擾擾焉，終必有所定。子脩武以助之取，吾脩文以助之守，不亦可乎？且吾不才，無軍旅之任，徒能保其祖業，優遊以卒歲者也。」

秦始皇東并。子魚謂其徒叔孫通曰：「子之學可矣，盍仕乎？」對曰：「臣所學於先生者，不用於今，不可仕也。」子魚曰：「子之材、能見時變，今為不用之學，殆非子情也。」叔孫通遂辭去，以法仕秦。

尹曾謂子魚曰：「子之誦讀先王之書，將奚以為？」答曰：「為治也。世治則助之行道，世亂則獨治其身，治之至也。」

陳餘謂子魚曰：「秦將滅先王之籍，而子為書籍之主，其危矣。」子魚曰：「吾不為有用之學。知吾者、惟友。秦非吾友，吾何危哉？然顧有可懼者，必或求天下之書焚之，書不出則有禍。吾將先藏之以待其求，求至無患矣。」

子魚居衛，與張耳、陳餘相善。耳、餘、魏之名士也。秦滅魏，求耳、餘，懼走，會陳勝、吳廣起兵於陳，欲以誅秦。餘謂陳王曰：「今必欲定天下、取王侯者，其道莫若師賢而友智。孔子之孫今在魏，居亂世，能正其行，修其祖業，不為時變。其父相魏，以聖道輔戰國，見利不易操，名稱諸侯，世有家法。其人、通材足以幹天下，博智足以慮未形。必宗此人，天下無敵矣。」陳王大悅，遣使者齎千金，加束帛，以車三乘聘焉。耳、餘又使謂子魚曰：「天下之事已可見矣。今陳王興義兵，討不義。子宜速來，以集其事。王又聞子賢，欲諮良謀，虛意相望也。」子魚遂往。陳王郊迎而執其手，議世務。子魚以霸王之業勸之。王悅其言，遂尊以博士，為太師，諮度焉。

子魚名鮒甲。陳人或謂之子鮒，或稱孔甲。陳勝既立為王，其妻之父兄往焉。勝以眾賓待之，長揖不拜，無加其禮。其妻之父怒曰：「怙亂僣號而傲長者，不能久矣。」不辭而去。陳王跪謝，遂不為顧。王心慚焉，遂適博士太師之館而言曰：「予雖丈夫哉，然塞於禮義，以啟於姻婭，唯先生幸訓誨之，使免於戾乎。」子魚曰：「王所問者、善也。敢固無辭而對乎？今以禮言耶？則禮無不拜，且宗族婚媾，又與眾賓異敬者也。敬而加親，自古以然也。」王曰：「雖已失之於前，庶欲收之於後也。願先王脩明其事，必奉遵焉。」對曰：「昔唐堯內親九族，外協萬邦。禮以婚為昆弟，妻之父母為外舅姑。由是明之，則拜之可知。夫婚親之義，非宗賢之類也，雖自己臣，莫敢不敬。昔魏信陵君嘗以此質臣之父。臣之父曰：『於諸母之昆弟、妻之諸父，則以親配德。年齊以上，雖拜之可也。幼於己者、揖之可也。』此出於人情而可常者也。」王曰：「善哉！請問同姓而服不及者、其制何邪？」對曰：「先王制禮，雖國君、有合族之道，宗人掌其列，繼之以姓而無別，醊之以食而無殊，各隨本屬之隆殺、屬近則死為之兌，屬遠則吊之而已。禮之正也。是故臣之家、哭子氏之別姓於弗父之廟，哭孔氏則於夫子之廟。此有據而然也。周之道、雖百世，婚姻不通，重先世之同體也。」王跪曰：「先生之言、厥義博哉！寡人雖固，敢不盡心。」

#@

《問軍禮》

陳王問大師曰：「行軍之禮、可得備聞乎？」答曰：「天下有道，禮樂、征伐自天子出。自天子出，必以歲之孟秋賞軍師武人于朝，簡練俊傑，任用有功，命將選士以誅不義。於是孟冬以級授軍。司徒榗朴，北面而誓之。誓于社，以習其事。先期五日，大師筮於祖廟，擇吉日，齋戒，告于郊社稷宗廟。既筮，則獻兆於天子。天子使有司以特牲告社，告以所征之事而受命焉。舍奠于帝學以受成，然後乃類上帝、柴于郊以出，以齊車遷廟之主及社主，行大司馬職奉之，無遷廟主，則以幣帛皮圭告于祖禰，謂之主命。亦載齊車。凡行主皮圭幣帛，皆每舍奠焉，而後就館。主車止為中門之外，外門之之內。廟主居于道左，社主居于道右。其所經名山大川，皆祭告焉。及敵所，將戰，太史卜戰日，卜右御。先期三日，有司明以敵人罪狀告之史。史定誓命戰日。將帥陳列車甲卒伍于軍門之前。有司讀誥誓，使周走三令五申。既畢，遂禱戰，祈克于上帝，然後即敵。將士戰，全己克敵，史擇吉日復禡於所征之地，柴于上帝，祭社奠祖以告克者。不頓兵傷士也。戰不克，則不告也。凡類禡皆用甲丙戊庚壬之剛日。有司簡功行賞，不稽于時。其用命者，則加爵受賜于祖奠之前；其奔北犯令者，則加刑罰戮于社主之前。然後鳴金振旅，有司徧告捷于時所有事之山川。既至，舍于國外。三日齋，以特牛親格于祖禰，然後入，設奠以反主。若主命，則卒奠歛玉埋之于廟兩階間，反社主，如初迎之禮。舍奠于帝學，以訊馘告，大享于群吏，用備樂饗。有功，於祖廟舍爵策勳焉，謂之飲至。天子親征之禮也。」陳王曰：「其命將出征，則如之何？」太師曰：「古者大將受命而出，則忘其國；即戎帥陣，則忘其家。故天子命將出征，親潔盛服，設奠于祖以詔之。大將先入，軍吏畢從，皆北面再拜稽首而受。天子當階南面，命授之節鉞。大將受，天子乃東面西向而揖之，示弗御也。然後告大社。冢宰執蜃，宜於社之右，南面授大將。大將北面稽首再拜而受之。承所頒賜于軍吏。其出不類，其克不禡。戰之所在有大山川，則祈焉。禱克于五帝。捷則報之。振旅復命，簡異功勤，親告廟告社而後適朝，禮也。」王曰：「將居軍中之禮，勝敗之變，則如之何？」太師曰：「將帥尚左，士卒尚右；出國先鋒，入國後刃；介冑在身，執銳在列，雖君王不拜。若不幸軍敗，則馹騎赴告于天子，載櫜韔，天子素服哭于庫門之外，三日。大夫素服哭于社，亦如之。亡將失城，則皆哭七日。天子使使迎于軍，命將師無請命，然後將帥結草自縳，袒右肩而入，蓋喪禮也。」王曰：「行古禮如何？」大師曰：「古之禮、固為於今也，有其人，行其禮，則可；無其人，行其禮，則民弗與也。」

#@

《答問》

陳人有武臣謂子鮒曰：「夫聖人者、誠高材美稱也。吾謂聖人之智必見未形之前，功垂於身歿之後，立教而戾夫弗犯，吐言而辯事不破也。子之先君、可謂當之矣。然韓子立法，其所以異夫子之論者、紛如也。予每探其意而校其事。持久歷遠，遏姦勤善，韓氏未必非，孔氏未必得也。吾今而後乃知聖人無世不有爾。前聖後聖，法制固不一也。若韓非者、亦當世之聖人也。子以為奚若？」子鮒曰：「子信之為然，是故未免凡俗也。今世人有言高者，必以極天為稱，言下者，必以深淵為名。是資世之談而無其實者也。好事而穿鑿者、必言經以自輔，援聖以自賢，欲以取信於群愚而度其說也。若諸子之書，其義皆然。吾先君之所自志也。請略說一隅，而吾子審其信否焉。」武臣曰：「諾。」子鮒曰：「乃者、趙、韓、魏共并知氏。趙襄子之行賞，先加具臣，而後有功。《韓非書》云：『夫子善之。』引以張本，然難之。豈有不似哉！然實非也。何以明其然？昔我先君以春秋哀公十六年四月己丑卒，至二十七年荀瑤與韓、趙、魏伐鄭遇陳坦而還。是時夫子卒已十一年矣，而晉四卿皆在也。後悼公十四年知氏乃亡。此先後甚遠，而韓非公稱之，曾無怍意，則世多好事之徒，皆非之罪也。故吾以是然口於小道，塞耳於諸子久矣，而子立尺表以度天，直寸指以測淵，豫大道而不悟，信誣說以疑聖，殆非所望也。」武臣叉手跪謝，施施而退。遂告人曰：「吾自以為學之博矣，而屈於孔氏，方知學不在多，要在精之也。」

陳王問大師曰：「寡人不得為諸侯，群賢所推，而得南面稱孤，其幸多矣。今既賴二三君子，且又欲規久長之圖，何施而可？」答曰：「信王之言，萬世之福也。敢稱古以對，昔代殷，乃興滅繼絕以為政首。今誠法之，則六國之不攜，抑久之本。」王曰：「周存二代，又有三恪。其事云何？」答曰：「封夏殷之後以為二代，紹虞帝之胤備為三恪。恪、敬也，禮之如賓客也。非謂特有二代，別有三恪也。凡所以立二代者，備王道、通三統也。」王曰：「三統者何？」答曰：「各自用其正朔。二代與周，是謂三統。」王曰：「六國之後君，吾不能封也。遠世之王，於我何有？吾亦自有不及於周，又安能純法之乎？」

陳王涉讀《國語》，言申生事，顧博士曰：「始余信聖賢之道，乃今知其不誠也。先生以為何如？」答曰：「王何謂哉？」王曰：「晉獻惑亂聽讒，而書又載驪姬夜泣公而以信入其言。人之夫婦、夜處幽室之中，莫能知其私焉。雖黔首猶然，況國君乎。予以是知其不信，乃好事者為之辭，將欲成其說以誣愚俗也。故使予并疑於聖人也。」博士曰：「不然也。古者、人君外朝則有國史，內朝則有女史。舉則左史書之，言則右史書之，以無諱示後世。善以為式，惡以為戒。廢而不記，史失其官。故凡若晉侯驪姬床笫之私、房中之事，不得掩焉。若夫設教之言，驅群俗使人入道而不知其所以者也。今此皆書實事，累累若貫珠，可無疑矣。」王曰：「先生真聖人之後也。今幸得聞命，寡人無過焉。」

陳王涉使周章為將西入關，將以入秦。秦使將章邯距之。陳王以秦國之亂也，有輕之之意。勢若有餘而不設敵備。博士、大師諫曰：「章邯、秦之名將，周章非其敵也。今王使霈然自得而不設備，臣竊惑焉。夫雖天之所命、其禍福吉凶大者在天，小者由人。今王不修人利以應天祥，若跌而不振，悔之無及也。」王曰：「寡人之君、先生無累也。請先生息慮也。」又諫曰：「臣聞《兵法》：無恃敵之不我功，恃吾之不可攻也。今恃敵而不自恃，非良計也。」王曰：「先生所言、計策深妙，予不識也。先生休矣。」已而告人曰：「儒者可與守成，難與進取，信哉！」博士他日復諫曰：「臣聞國大兵眾，無備難恃。一人善射，百夫決舍。章邯梟將，卒皆死士也。周章弱懦，使彼席卷來前，莫有當其鋒者。」王曰：「先生所稱，寡人昧昧焉，願以人間近事喻之。」荅曰：「流俗之士、臣所不忍也。今王命之，敢不盡情。願王察之也。臣昔在梁，梁人有陽由者，其力扛鼎，伎巧過人，骨騰肉飛，手搏𨇩獸，國人懼之。然無治室之訓，禮教不立，妻不畏憚，浸相媟瀆，方乃積怒，妻坐於床荅焉。由乃左手建杖，右手制其頭。妻亦奮恚，因受以背，使杖擊之，而自撮其陰。由乃什也，氣絕而不能興。鄰人聞其凶凶也，窺而見之，趣而救之。妻愈戇忿，莫肯舍旃。或發其裳，然後乃放。夫以無敵之伎力而劣於女子之手者、何？以輕之、無備故也。今王與秦角強弱，非若由之夫妻也，而輕秦過甚。臣是以懼。故區區之心，欲王備慮之也。」王曰：「譬類誠佳，然實不同也。」弗聽。周章果敗，而無後救，邯遂進兵擊陳王，師大敗。

博士凡仕六旬，老於陳，將設，戒其弟襄曰：「魯、天下有仁義之國也，戰國之時，講誦不衰，且先君之廟在焉。吾謂叔孫通處濁世而清其身，學儒術而知權變，是今師也。宗於有道，必有令圖，歸必事焉。」

#@

《連叢子上》

#@

《敘書》

家之族胤，一世相承，以至九世，相魏，居大梁。始有三子焉，長子之後，承殷統，為宋公。中子之後，奉夫子祀，為褒成侯。小子之後彥、以將士高祖，有功，封蓼侯。其子臧嗣焉，歷位九卿，遷御史大夫，辭曰：「臣世以經學為業，家傳相承，作為訓法。然今俗儒繁說遠本，雜以妖妄，難可以教。侍中安國受詔綴集古義，臣乞為太常，典臣家業，與安國紀綱古訓，使永垂來嗣。」孝武皇帝重違其意，遂拜太常，其禮賜如三公。在官數年，著書十篇而卒。先時嘗為賦二十四篇。四篇別不在集，以其幼時之作也。又為書與從弟及戒子，皆有義，故列之于左。

#@

《諫格虎賦》

帝使亡諸大夫問乎下國。下國之君方帥將士於中原，車騎駢闐，被行岡巒，手格猛虎，生縳貙犴，昧爽而出，見星而還，國政不恤，惟此為歡。乃誇於大夫曰：「下國鄙固，不知帝者之事，敢問天子之格虎，豈有異術哉？」大夫未之應，因又言曰：「下國褊陋，莫以虞心，故乃闢四封以為藪，圍境內以為林；禽鳥育之，驛驛淫淫；晝則鳴嚾，夜則嘷吟；飛禽起而日翳，獸動而雷音；犯之者其罪死，驚之者其刑深。虞候苑令，是掌厥禁。於是分幕將士，營遮榛叢，戴星入野，列火求蹤，見虞自自，乃往尋從；張罝網，羅刃鋒，驅檻車，聽鼓鍾；猛虎顛遽，奔走西東；悕駭內懷，迷冒怔忪；耳目喪精，值網而衝；局然自縳；以絲組，斬其爪牙；支輪登較，高載歸家。孟賁被髮嗔目，蹂猾紛華。都邑百姓，莫不于邁。陳列路隅，咸稱萬歲。斯亦畋獵之至樂也。」大夫曰：「順君之心、樂矣。然非樂之至也。樂至者、與百姓同之之謂也。夫兕虎之生，與天地偕。山林澤藪，又其宅也。被有德之君，則不為害。今君荒於遊獵，莫恤國政，驅民入山林，格虎於其廷，妨害農業，殘夭民命，國政其必亂，民命其必散，國亂民散，君誰與處？以此為至樂，所未聞也。」於是下國之君乃頓首，曰：「臣實不敏，習之日久矣。幸今承誨，請遂改之。」

#@

《楊柳賦》

嗟茲楊柳，先生後傷，蔚茂炎夏，多陰可涼，伐之原野，樹之中塘，溉浸以時，日引月長，巨本洪枝，條脩遠楊，夭繞連枝，猗𨚗其旁，或拳句以逮下土，或擢跡而接穹蒼，綠葉累疊，鬱茂翳沈，蒙籠交錯，應風悲吟，鳴鵠集聚，百變其音。爾乃觀其四布，運其所臨，南垂大陽，北被宏陰，西奄梓園，東覆果林，規方冒乎半頃，清室莫與比深。於是朋友同好，几筵列行，論道飲燕，流川浮觴，殽核紛雜，賦詩斷章，各陳厥志，考以先王，賞恭罰慢，事有紀綱，洗觶酌樽，兕觥並揚，飲不至醉，樂不及荒，威儀抑抑，動合典章，退坐分別，其樂難忘。惟萬物之自然，固神妙之不如，意此楊樹，依我以生，未經一紀，我賴以寧，暑不御䈉，淒而涼清，內蔭我宗，外及有生，物有可貴，云何不銘。乃作斯賦，以敘厥情。

#@

《鶚賦》

季夏庚子，思道靜居。爰有飛鶚，集我屋隅。異物之來，吉凶之符。觀之歡然，覽考經書，在德為祥，棄常為妖，尋氣而應，天道不渝。昔在賈生，有識之士，忌茲服鳥，卒用喪己。咨我令考，信道秉真，變怪生家，謂之天神，脩德滅邪，化及其鄰。禍福無門，唯人所求，聽天任命，慎厥所脩。栖遲養志，老氏之疇，祿爵之來，秪增我憂。時去不索，時來不逆，庶幾中庸，仁義之宅。何思何慮，自今勤劇。

#@

《蓼蟲賦》

季夏既望，暑往涼還，逍遙諷誦，遂歷東園，周旋覽觀，憩乎南藩，覩茲茂蓼，結葩吐榮，猗那隨風，綠葉紫莖。爰有蠕蟲，厥狀似螟。群聚其間，食之以生。於是悟物託事，推況乎人。幼長斯蓼，莫或知辛。膏梁之子，豈曰不人。惟非德義，不以為家。安逸無心，如禽獸何。逸必致驕，驕必致亡。匪唯辛苦，乃丁大殃。

#@

《與從弟書》

臧報侍中，相如深忿俗儒淫辭冒義，有意欲撥亂反正，由來久矣。然雅達博通，不世而出；流學守株，比肩皆是。眾口非非，正將焉立？每獨念至此，夙夜反側；誠懼仁弟道未信於世，而以獨知為愆也。人之所欲、天必從之。舊章潛於壁室，正於紛擾之際，欻爾而見，俗儒結舌。古訓復申，豈非聖祖之靈欲令仁弟讚明其道以闡其業者哉？且曩雖為今學，亦多所不信。唯聞《尚書》二十八篇取象二十八宿，謂為至然也。何圖古文乃自百篇邪？如《堯典》、說者以為堯、舜同道，弟常以為雜有《堯典》，今果如所論。及成王遇風雷，周公見任，俗儒群驅，狗吠雷同，不得其髣𨱰，惡能明聖道之真乎？知以今讎古，以隸篆推科斗，已定五十餘篇，並為之傳，云：其餘錯亂，文字摩滅，不可分了，欲垂待後賢，誠合先君闕疑之義。顧惟世移，名制變改，文體義類轉益難知，以弟博洽溫敏，既善推理，又習其書，而猶尚絕意，莫肯垂留三思，縱使來世亦有篤古碩儒，其若斯何？嗚呼惜哉！先王遺典，闕不而補；聖祖之業，分半而泯；後之君子，將焉取法？假令顏閔不歿，游夏更生，其豈然乎？其豈然乎？不能已已，貴復申之。

#@

《與子琳書》

告琳：頃來聞汝與諸友生講肄書傳，滋滋晝夜，衎衎不怠，善矣。人之進道，唯問其志，取必以漸，勤則得多。山霤至柔，石為之穿；蝎蟲至弱，木為之弊。夫霤非石之鑿，蝎非木之鑿，然而能以微脆之形陷堅剛之體，豈非積漸之致乎？《訓》曰：徒學知之未可多，履而行之乃足佳。故學者、所以飾百行也。侍中子國，明達淵博，雅好絕倫，言不及利，行不欺名，動遵禮法，少小及長，操行如故。雖與群臣並居近侍，頗見崇禮，不供褻事。獨得掌御唾壺，朝廷之士莫不榮之。此汝親所見也。《詩》不云乎？「無念爾祖，聿脩厥德。」又曰：「操斧伐柯，其則不遠。」遠則尼父，近則子國，於以立身，其庶矣乎。

#@

《敘世》

臧子琳、位至諸吏，亦傳學問。琳子黃、厥德不脩，失侯爵。大司徒光、以其祖有功德，而邑士廢絕，分所食邑三百戶，封黃弟茂為關內侯。茂子子國、生子卬，為諸生，特善《詩》《禮》而傳之。子卬生仲驩，為博士，弘農守，善《春秋》《三傳》《公羊》《穀梁》，訓諸生。仲驩生子立，善《詩》《書》，少游京師，與劉歆友善，嘗以清論譏貶史丹。史丹諸子並用事，為是不仕，以《詩》《書》教於闕里數百人。子立生子元，以郎校書。時歆大用事，而子元校書七年，官不益。故或譏以為不恤於進取。唯楊子雲善之。子元生子建，與崔義幼相善、長相親也。義仕王莽為建新大尹，數以世利勸子建仕。子建答曰：「吾有布衣之心，子有袞冕之志。各從所好，不亦善乎？且習與子幼同志，故相友也。今子以富貴為榮，而吾以貧賤為樂，志已乖矣。乖而相友，非中情也。請與子辭。」遂歸鄉里。光武中興，天下未悉從化。董憲彭豐等部眾暴於鄒魯之間。郡守上黨鮑府君長患之。是時闕里無故荊棘叢生，一旦自闢，廣千數百步，從舊講堂坦然。

彥曰：「人之性分氣度不同，有體貌亢䟽，色厲矜莊，儀容冰栗，似若能斷，而當事少決，不遂其為者。或性玄靜，不與俗競，氣不勝辭，似若無能，而涉事不顧，臨危不橈者。是為似若強焉，而不能勝量，似若弱焉，而不可奪也。君子觀之，以表推內，察容而度心，所以得之也。若是似類相亂，如何取實乎？」子豐曰：「夫人者、患在不察也。人之所綜物，方志也。慮協於理，固以守之，此之謂強。知足以通變，明足以破偽，情足以審疑，果足以必志，固足以先事，而功成矣。即所謂寬柔內思、不報無道之強也。豈待形氣之助乎？若乃貌肅內荏，高氣亢戾，多意倨跡，理不充分，業不一定，執志不果，此謂剛復，非強者也。是故君子欲必其行而違其貌。由是論之，強弱之分，不取於氣色明矣。必也察志在觀其履事乎？非定計於內而敏發於外，孰能稱此強名乎哉！」子豐曰：「夫物有定名而論有一至。是故有可一言而得其難極，雖千言之不能奪者，唯析理即實為得，不以濫麗說辭為賢也。然而世俗人聰達者寡，隨聲者眾，持論無主，俯仰為資，因貴勢而附從，託浮說以為定，不求之於本，不考之於理。故長溷殽言而眾莫能折其中，所以為口費而無得也。夫論辨者、貴其能別是非之理，非巧說之謂也。掌事要者、納言而得理，此乃辨也。聽者猶弗之察。辭氣支離，取喻多端，弗較以類，理不應實，而聽者因形飾偽，從讚然之，是所謂以巧辭多喻為辨，而莫識一言而別實者也。人皆欲割析分理，揆是真偽，固不知所以精之。如自得，其為謬惑莫之甚焉。是故舉多敗事，而寡特之智困於群醜也。夫聰者不可惑以淫聲，明者不可眩以邪色。故有氣色勢者，佑德之半；無此二者，損德之半。」

敘作《左氏傳義詰》者曰：先生名奇，字子異，其先魯人，即襃成君次儒第二子之後也。家于茂陵，以世學之門，未嘗就遠方異師也。唯兄君魚、少從劉子駿受《春秋左氏傳》，於講業最名為精究其義。子駿曰：「自以才學弗若也。」其或訪經傳於子駿，輒曰：「幸問孔君魚。吾已還從之資道矣。」由是大以《春秋》見稱當世。王莽之末、君魚避地至大河之西，以大將軍竇融為家，常為上賓，從容以論道為事。是時先生年二十一矣。每與其兄議學，其兄謝服焉。及世祖即祚，君魚乃仕，官至武都太守關內侯，以清儉聞海內。先生雅好儒術，淡忽榮祿，不願從政。遂刪撮《左氏傳》之難者，集為《義詰》，發伏闡幽，讚明聖祖之道，以祛後學，著書未畢，而早世不永，宗人子通痛其不遂，惜茲大訓不行于世，乃校其篇目，各如本第，并序答問，凡三十一卷。將來君子，儻肯遊意，幸詳錄之焉。子豐善於經學，不好諸家書。鮑彥與子豐名齊而業殊，故謂子豐曰：「諸家書多才辭，莫過《淮南》也。讀之令人斷氣，方自知為陋爾。」子豐曰：「試說其最工不可及者。」彥曰：「君子有酒，小人鼓缶，雖不可好，亦不可醜。此語何如？」子豐曰：「不急爾。」彥曰：「且效作此語。」子豐曰：「君子樂醼，小人擊抃，雖不足貴，亦不可賤；君子舞《象》，小人擊壤，上化使然，又何足賞？吾能作數十曲，且無益於世，故不為爾。」鮑子於是屈而無辭。

#@

《連叢子下》

元和二年三月，孝章皇帝東巡過魯，幸闕里，以大牢祠聖師，作六代之樂。天子升廟，西面，群臣在庭，北面，皆再拜。天子進爵而後坐。乃召諸孔丈夫年二十以上者六十三人，臨賜酒飯。子和自陳曰：「臣草莽所蔽，才非幹時，行非絕倫，託備先聖遺嗣，世名學家。陛下誤加拔擢微臣蘭臺令史，會值車駕東巡，先禮聖師，猥以餘福，惠及臣宗。誠非碎首所能報謝。」詔曰：「治何經？」對曰：「為《詩》《書》，頗涉《禮》《傳》。」詔曰：「今日之會，寧於卿宗有光榮乎？」對曰：「非所敢當也。臣聞明王聖主莫不尊師而貴道。今陛下尊臣祖之靈，貴臣祖之道，親屈萬乘，辱臨弊里。此乃陛下所以崇聖也。若夫顧其遺嗣，得與群臣同受釐福，此乃陛下愛屋及烏惠下之道，所以崇德作聖，臣宗弗與於光榮，非所敢承。」天子嘆曰：「非聖者子孫，惡有斯言。」遂拜子和郎中，詔隨車駕，賜孔氏男女、錢帛。子和從還京師，遂校書東觀。其年十二月為臨晉令。其友崔駰以其家《卦林》占之，謂為不吉。語子和曰：「盍辭乎？」答曰：「學不為人，仕不擇官，所以為吉也。且卜以決疑，不疑何卜？吉凶由人，而由《卦林》乎？」徑往之官。三年秋八月，天子巡后土，登龍門。子和自請從行在所。天子識其狀貌，燕見移時，賜帛十端而還。九月既望，寢疾，浸，不瘳，乃命其二子留葬焉。二子長曰長彥，年十有二；次曰季彥，年十歲。父之友西洛人姚進先有道，徵不就，飬志于家，長彥、季彥常受教焉。既除喪，則苦身勞力以自衣食。家有先人遺書，兄弟相勉，諷誦不倦。于時蒲阪令汝南許君然造其宅，勸使歸魯，奉以車二乘。辭曰：「載柩而返，則遺父違命；舍墓而去，則心所不忍。」君然曰：「以孫就祖，於禮為得。願子無疑。」答曰：「若以死有知也，祖猶鄰宗族焉。父獨留此，不以極乎？吾其定矣。」遂還其車。於是甘貧味道，研精《墳》、《典》，十餘年間，會徒數百。故時人為之語曰：「魯國孔氏好讀經，兄弟講誦皆可聽。學士來者有聲名，不過孔氏那得成？」長彥頗隨時為今學。季彥壹其家業，兼脩《史》《漢》，不好諸家之書。

華陰張太常問：「如何斯可謂備德君子？」季彥答曰：「性能沈邃，則不可測；志不在小，則不可度；砥厲廉隅，則不可越；行高體卑，則不可階。興事效業，與言俱立。捨己從善，不恥服人。交友以義，不慕勢利。並立相下，不倡游言。若此可謂備德矣。」張生曰：「不有孝弟忠信乎？」答曰：「別而論之，則應此條；惣而目之，則曰孝弟忠信。」張生聞是言，喜而書之。

魯人有同歲上計而死者，欲為之服，問於季彥。季彥曰：「有恩好者、其緦乎。昔諸侯大夫共會事于王，及以君命同盟霸主，其死則皆有哭臨之禮。今之上計、並覲天子，有交燕之歡。同名綈素，上紀先君，下錄子弟，相敦以好，相厲以義。又數相往來，特有私親，雖比之朋友，不亦可乎。」

崔駰學於大學而糧乏。鄧衛尉欲餼焉而未果。季彥年九歲，以其父命往見衛尉，曰：「夫言不在多，在於當理；施不在豐，期於救乏。崔生、臣父之執也，不幸而貧。公許賑之，言既當理矣。從來有日，嘉貺未至。或欲豐之，然後乃致乎？」荅曰：「家物少，須租入，當猥送之。」季彥曰：「公顧盻崔生，欲分祿以周其無，君之惠也。必欲待君租入，然後猥致，則於崔生為贏。受人以自贏，非義，崔生所不為也。且今已乏矣，而方須租入，是猶古人欲決江海以救牛蹄之魚之類也。」鄧公曰：「諾。」

梁人取後妻，後妻殺夫，其子又殺之。季彥返魯，過梁。梁相曰：「此子當以大逆論。禮、繼母如母，是殺母也。」季彥曰：「言如母，則與親母不等，欲以義督之也。昔文姜與殺魯桓，《春秋》去其姜氏。《傳》曰：『不稱姜氏，絕不為親，禮也。』絕不為親，即凡人爾。且夫手殺重於知情。知情猶不得為親，則此下手之時，母名絕矣。方知古義，是子宜以非司寇而擅殺當之，不得為殺母而論以逆也。」梁相從之。

弘農太守皇甫威明問仲淵曰：「吾聞孔氏自三父之後能傳祖之業者，常在於叔祖。今觀《連叢》所記，信如所聞。然則伯季之後，弗克負荷矣。」荅曰：「不然也。先君所以為業者、非唯經傳而已。可以學則學，可以進則進，可以止則止。故曰『無可無不可也。』蓋唯執行中庸，期於得道，非末嗣子孫所能及也。是以先父各取所能。能仕則仕，能學則學。自伯祖之子孫，世仕有位。季祖之子孫，或學或仕，或文或武，所統不壹，故學不稽古，仕無高官，文非俎豆，武非戢兵，不專故也。」皇甫曰：「如高明之言，是故弗克負荷已。」荅曰：「伯之子孫、今何其仕？季之子孫、何所任？所以世得聞焉。且人之才性，受天有分。若如君之論，則成王伯禽雖致泰平，皆當以不聖蒙弗克負荷之罪乎？」皇甫笑曰：「善。」既而或謂仲淵曰：「以古人推之，自可如皇甫之言爾，而子矜之，何也？皇甫雖口與子，心實不與也。」荅曰：「吾其然然。此君來言，頗欲相侵，故激至於此。豈曰得道，由不獲已也。」

長孫尚書問季彥曰：「處士、聖人之後也，豈知聖人之德惡乎齊？」荅曰：「德行邈於世，智達秀於人，幾於如此矣。」曰：「聖人者、必能聞於無聲，見於無形，然後稱聖爾。如處士所言，大賢則能為之。」季彥曰：「君之論、宜若未之近也。夫有聲，故可得而聽；有形，故可得而見。若乃無聲，雖師曠側耳，將何聞乎？無形，雖離婁並照，將何覩乎？《書》曰：『惟狂克念作聖。』狂人思念道德，猶為聖人。聖人、大賢之清者也，賢人、中人之清者也。」

孔大夫謂季彥曰：「今朝廷以下、四海之內，皆為章句內學，而君獨治古義。治古義，則不能不非章句內學。非章句內學，則危身之道也。獨善固不容於世。今古義雖善，時世所廢也，而獨為之，必將有患。盍固已乎？」荅曰：「君之此言、殆非所望也。君以為學，學知乎？學愚乎？」大夫曰：「學、所以求知也。」季彥曰：「君頻日聞吾說古義，一言輒再稱善。善其使人知也。以為章句內學迂誕不通，即使人愚也。今欲使吾釋善善之知業，習迂誕不通之愚學。為人謀如此，於義何居？且君子立論，必析是非。以是易非，何傷之？如主上聰明睿知，不欲兩聞其義。博覽古今，擇善從之，以廣其聖乎？吾學不要祿，貴得正義爾。復以此受患，猶甘心焉。先聖遺訓，壁出古文，臨淮傳義，可謂妙矣。而不在科策之例，世人固莫識其奇矣。斯業之所以不泯，賴吾家世世獨脩之也。今君猥為祿利之故，欲廢先君之道。此殆非所望也。若從君言，是為先君正義滅於今日，將使來世達人見今文俗說，因嗤笑前聖。吾之力此，蓋為先人也。物極則變，比百年之外，必當有明德君子恨不與吾偕世者。」於是大夫悵然，曰：「吾意實不及此。敢謝不敏。」

楊太尉問季彥曰：「吾聞臨晉君異才博聞、周洽群籍。而世不歸大儒，何也？」荅曰：「不為祿學故也。惡直醜正，實繁有徒；辨經說義，輒見增疾。但以所據者正，故眾人不能害爾。免害為幸，何大儒之見歸乎？」

季彥見劉公，客適有獻魚者。公孰視魚，歎曰：「厚哉！天之於人也。生五穀以為食，育鳥獸以為之肴。」眾坐僉曰：「誠如明公之教也。」季彥曰：「賤子愚意，竊與眾君子不同，以為不如明公之教也。何者？萬物之生、各稟天地，未必為人。人徒以知得而食焉。故《孝經》曰：『天地之性、人為貴。』貴有知也。伏羲始嘗草木可食者，一日而遇七十二毒，然後五穀乃形，非天本為人之生也。蚊蚋食人，蚓蟲食土，非天故為蚊蚋生人，蚓蟲生地也。知此不然、則五穀、鳥獸之生，本不為人，可以為無疑矣。」公良久曰：「辨哉！」眾坐默然。

永初二年，季彥如京師，省宗人仲淵。是年夏，河南四縣雨雹，如棬杯，大者如斗，殺禽畜雉兔，折樹木，秋苗盡。於是天子責躬省過，並令幽隱有道術之士各得因變事，極陳厥故。季彥與仲淵說道其意狀曰：「此陰乘陽也。貴臣擅權，母后黨盛，多致此異。然乃漢家之所大忌也。」于時下邳長孫子逸止仲淵第，聞是言也，心善之，因見上，說焉。上召季彥。季彥見於德陽殿，陳其事，如與仲淵言也，曰：「陛下增脩聖德，慮此二者而已矣。夫物之相感，各以類推。其甚者，必有山崩地震，白氣相因。其事不可盡論。往者、延平之中，鄧后稱制，而東垣巨屋山大崩，聲動安邑，即前事之驗者。」帝默然。左右皆不善其言。季彥聞之，曰：「吾豈容媚勢臣而欺天子乎？」後子逸相魯，舉季彥孝廉，固辭不就。會遭兄長彥憂，遂止乎家。季彥為人謙退愛厚，簡而不華，終不以榮利變其恬然之志，見不義而富貴者，視之如僕隸，其下筆則典誥成章，吐言必正名務理。故每所交游，莫不推先以為楷則也。年四十有九，延光三年十一月丁丑卒。


《風俗通義序》

昔仲尼沒而微言闕，七十子喪而大義乖。重遭戰國，約從連橫，好惡殊心，真偽紛爭。故《春秋》分為五，《詩》分為四，《易》有數家之傳。並以諸子百家之言，紛然殽亂，莫知所從。漢興，儒者競復比誼會意，為之章句，家有五六，皆析文便辭，彌以馳遠。綴文之士，雜襲龍鱗，訓註說難，轉相陵高，積如丘山，可謂繁富者矣。而至於俗間行語，眾所共傳，積非習貫，莫能原察。

今王室大壞，九州幅裂，亂靡有定，生民無幾。私懼後進，益以迷昧，聊以不才，舉爾所知，方以類聚，凡一十卷，謂之《風俗通義》。言通於流俗之過謬，而事該之於義理也。風者、天氣有寒煖，地形有險易，水泉有美惡，草木有剛柔也。俗者、含血之類，像之而生。故言語歌謳異聲，鼓舞動作殊形，或直或邪，或善或淫也。聖人作而均齊之，咸歸於正；聖人廢，則還其本俗。

《尚書》：「天子巡守，至于岱宗，覲諸侯，見百年，命大師陳詩，以觀民風俗。」《孝經》曰：「移風易俗，莫善於樂。」《傳》曰：「百里不同風，千里不同俗，戶異政，人殊服。」由此言之：為政之要，辯風正俗，最其上也。

周、秦常以歲八月遣輶軒之使，求異代方言，還奏籍之，藏於秘室。及嬴氏之亡，遺脫漏棄，無見之者。蜀人嚴君平有千餘言，林閭翁孺才有梗概之法。楊雄好之，天下孝廉、衛卒交會，周章質問，以次注續，二十七年，爾乃治正，凡九千字，其所發明，猶未若《爾雅》之閎麗也，張竦以為懸諸日月不刊之書。予實頑闇，無能述演，豈敢比隆於斯人哉？顧惟述作之功，故聊光啟之耳。

昔客為齊王畫者，王問：「畫孰最難？孰最易？」曰：「犬馬最難，鬼魅最易。」犬馬旦暮在人之前，不類不可，類之故難；鬼魅無形，無形者不見，不見故易。今俗語雖云浮淺，然賢愚所共咨論，有似犬馬，其為難矣；并綜事宜於今者。孔子稱：「幸苟有過，人必知之。」俾諸明哲，幸詳覽焉。

#@

《皇霸》

蓋天地剖分，萬物萌毓；非有典藝之文，堅基可據，推當今以覽太古，自昭昭而本冥冥，乃欲審其事而建其論，董其是非而綜其詳矣，言也實為難哉！故《易》紀三皇，《書》敘唐、虞，惟天為大，唯堯則之，巍巍其有成功，煥乎其有文章。自是以來，載籍昭晳。然而立談者人異，綴文者家舛，斯乃楊朱哭於岐路，墨翟悲於練素者也。是以上述三皇，下記六國，備其終始曰《皇霸》。

#@

《三皇》

《春秋運斗樞》說：「伏羲、女媧、神農是三皇也。皇者、天，天不言，四時行焉，百物生焉。三皇垂拱無為，設言而民不違，道德玄泊，有似皇天，故稱曰皇。皇者、中也，光也，弘也。含弘履中，開陰陽，布剛上，含皇極，其施光明，指天畫地，神化潛通，煌煌盛美，不可勝量。」

《禮號謚記》說：「伏羲、祝融、神農。」

《含文嘉》記：「虙戲、燧人、神農。伏者、別也，變也；戲者、獻也，法也。伏羲始別八卦，以變化天下，天下法則，咸伏貢獻，故曰伏羲也。燧人始鑽木取火，炮生為熟，令人無復腹疾，有異於禽獸，遂天之意，故曰遂人也。神農，神者、信也，農者、濃也；始作耒耜，教民耕種，美其衣食，德濃厚若神，故為神農也。」

《尚書大傳》說：「遂人為遂皇，伏羲為戲皇，神農為農皇也。遂人以火紀，火、太陽也，陽尊，故託遂皇於天。伏羲以人事紀，故託戲皇於人。蓋天非人不因，人非天不成也。神農，悉地力，種㯏䟽，故託農皇於地。天地人道備，而三五之運興矣。」

謹按：《易》稱：「古者伏羲氏之王天下也，仰則觀象於天，俯則觀法於地，始作八卦，以通神明之德，以類萬物之情。結繩為網罟，以田以漁。伏羲氏沒，神農氏作，斲木為耜，揉木為耒，耒耜之利，以教天下。日中為市，致天下之民，通其變，使民不倦，神而化之，使民宜之。」唯獨敘二皇，不及遂人。遂人功重於祝融、女媧，文明文見。《大傳》之義斯近之矣。

#@

《五帝》

《易傳》、《禮記》、《春秋國語》、《太史公記》：黃帝、顓頊、帝嚳、帝堯、帝舜是五帝也。

謹按：《易》、《尚書大傳》：「天立五帝以為相，四時施生，法度明察，春夏慶賞，秋冬刑罰，帝者任德設刑，以則象之。言其能行天道，舉錯審諦。黃帝始制冠冕，垂衣裳，上棟下宇，以避風雨，禮文法度，興事創業。黃者、光也，厚也。中和之色，德四季，與地同功，故先黃以別之也。顓者、專也，頊者、信也。言其承易文，之以質，使天下蒙化，皆貴貞愨也。嚳者、考也，成也。言其考明法度，醇美嚳然，若酒之芬香也。堯者、高也，饒也。言其隆興煥炳，㝡高明也。推行道德。舜者、推也，循也。言其，循堯緒也。」

#@

《三王》

《禮號謚記》說：「夏禹、殷湯、周武王是三王也。」《尚書》說：「文王作罰，刑茲無赦。」《詩》說：「有命自天，命此文王。」「文王受命，有此武功。」「儀刑文王，萬國作孚。」《春秋》說：「王者孰謂？謂文王也。」

謹按：《易》稱：「湯、武革命。」《尚書》：「武王戎車三百兩，虎賁八百人，擒紂於牧之野。」「惟十有三祀，王訪于箕子。」《詩》云：「亮彼武王，襲伐大啇。」「勝殷遏劉，耆定武功。」由是言之，武王審矣。《論語》：「文王率殷之叛國」，「以服事殷。」時尚臣屬，何緣便得列三王哉！經美文王，三分天下有其二，王業始兆於此耳。俗儒新生，不能採綜，多共辨論，至於訟鬩。大王、王季，皆見追號，豈可復謂已王乎？禹者、輔也，輔續舜後，庶績洪茂，自堯以上王者也。子孫據國而起，功德浸盛，故造美論。舜、禹本以白衣砥行顯名，升為天子。雖復更制，不知名著，故因名焉。《經》曰：「有鰥在下曰虞舜。」「僉曰伯禹」，「禹平水土」，是也。湯者、攘也，昌也。言其攘除不軌，改亳為啇，成就王道，天下熾盛，文、武皆以其所長。夫擅國之謂王，能制割之謂王，制殺生之威之謂王。王者、往也，為天下所歸往也。

#@

《五伯》

《春秋》說：齊桓、晉文、秦繆、宋襄、楚莊是五伯也。

謹按：《春秋左氏傳》：夏后太康，娛於耽樂，不循民事，諸侯僣差。於是昆吾氏乃為盟主，誅不從命以尊王室。及殷之衰也，大彭氏、豕韋氏復續其緒，所謂王道廢而霸業興者也。齊桓九合一匡，率成王室，責彊楚之罪，復青茅之貢。晉文為踐土之會，修朝聘之禮，納襄剋帶，翼戴天子。孔子稱「民到于今受其賜」。又曰：「齊桓正而不譎，晉文譎而不正。」至於三國，既無歎譽一言。而繆公受鄭甘言，置戎而去，違黃髮之計，而遇殽之敗，殺賢臣百里奚，以子車氏為殉，《詩‧黃鳥》之所為作，故謚曰「繆」。襄公不度德量力，慕名而不綜實，六鶂五石，先著其異，覆軍殘身，終為僇笑。莊王僭號，自下摩上，觀兵京師，問鼎輕重，恃彊肆忿，幾亡宋國，易子析骸，厥禍亦巨。皆無興微繼絕、尊事王家之功。世之紀事者不詳察其本末，至書於竹帛，同之伯功，或誤後生，豈不暗乎！

伯者、長也，白也。言其咸建五長，功實明白。或曰：霸者、把也，駮也。言把持天子政令，紏率同盟也。桓公問管仲：「吾何君也？」對曰：「狄困於衛，復兵不救，須滅乃往存之。仁不純，為霸君也。」蓋三統者、天地人之始，道之大綱也。五行者、品物之宗也。道以三興，德以五成，故三皇、五帝、三王、五伯。至道不遠，三五復反，譬若循連鐶，順鼎耳，窮則反本，終則復始也。

#@

《六國》

楚之先出自帝顓頊，其裔孫曰陸終，娶于鬼方氏，是謂女漬。蓋孕而三年不育，啟其左脅，三人出焉，啟其右脅，三人又出焉。其六曰季連，是為羋。其後有鬻熊子，為文王師。成王舉文、武懃勞，而封熊繹於楚，食子男之采，其十世稱王。懷王佞臣上官、子簡，斥遠忠臣；屈原作《離騷》之賦，自投汨羅。水因為張儀所欺，客死於秦。到王負芻，遂為秦所滅。百姓哀之，為之語曰：「楚雖三戶，亡秦必楚。」自顓頊至負芻六十四世，凡千六百一十六載。

燕召公奭與周同姓，武王滅紂，封召公於燕。成王時入據三公，出為二伯，自陝以西，召公主之。當農桑之時，重為所煩勞，不舍鄉亭，止于棠樹之下，聽訟決獄，百姓各得其所。壽百九十餘乃卒。後人思其德美，愛其樹而不敢伐，《詩‧甘棠》之所作也。九世稱侯，八世稱公，十世稱王。到王喜，為秦所滅。燕外迫蠻、貊，內笮齊、晉，崎嶇彊國之間，最為弱小，幾滅者數矣。然社稷血食者八九百載，於姬姓獨後亡，非盛德之遺烈，豈其然乎？

韓之先與周同姓，武子事晉獻公，封於韓原，因以為姓。韓厥因卜者之繇，陳成季之功，紹趙氏之孤，建程嬰之義，為晉名卿，寔天所相。其四代始與趙、魏俱得列為諸侯矣。五世稱王，到王安，為秦所滅。

魏之先，畢公高之後也。畢公與周同姓，武王滅紂，封高於畢，因以為姓。其裔孫曰畢萬，事晉獻公。獻公伐魏，滅之，以封萬。卜偃曰：「畢萬之後必大。萬、盈數，魏、大名也。天子曰兆民，諸侯曰萬民。今名之大，以從盈數，以是有眾，不亦宜乎？」其六世稱侯，侯之孫稱王，到王假，為秦所滅。

趙之先與秦同祖，其裔孫曰造父，於周穆王，為御驊騮、騄耳之乘，西謁西王母，東滅徐偃王，日馳千里，帝念其功，賜以趙城，因以為姓。子叔帶始生周事晉，其後簡子地過於諸侯，權重於晉君。簡子疾，五日不知人。大夫皆懼，呼毉扁鵲視之。出，董安于問扁鵲，曰：「血脈治也，勿怪。昔秦穆公嘗如此，七日而寤。寤之日，告公孫支與子輿曰：『我之帝所，甚樂。吾所以久者，適有學也。帝告我：「晉國且大亂，五世不安。其後將霸，未老而死。霸者之子且令國男女無別。」』公孫支書而藏之，秦策於是出。夫獻公之亂、文公之霸，而襄公之敗秦師於殽而歸縱淫，此子所聞。今主君之病與之同，不出三日病必間，有言也。」

居二日半，簡子寤。語大夫曰：「我之帝所，樂，與百神遊於鈞天，廣樂于九奏萬儛，不類三代之樂，其聲動心。有一熊欲援我，射之，中熊，死。有羆來，我又射之，中羆，死。帝甚嘉之，賜我二笥，皆有副。吾見兒在帝側，屬我翟犬，曰：『及汝子之壯也，以賜之。』帝告我：『晉國且衰，十世而亡。嬴姓將大敗周人於范魁之西，亦不能有也。』」董安于受言，而藏之。以扁鵲之言告簡子，賜扁鵲田四萬畝。

他日，簡子出，有人當道，辟之不去，從者將刃，當道者曰：「吾有欲謁於主君。」從者以聞。簡子召之，曰：「嘻，吾有所見子晣也。」當道者曰：「屏左右，願有以謁。」簡子屏人。當道者曰：「主君之病，臣在帝側。」簡子曰：「然。子之見我何為？」當道者曰：「帝令主君射熊羆，皆死。」簡子曰：「是，且何也？」當道者曰：「晉國且大難，主君首之。帝令主滅二卿，夫熊、羆皆其祖也。」簡子曰：「帝賜我二笥皆有副，何也？」當道者曰：「主君之子將剋二國於翟，皆子姓也。」簡子曰：「吾見兒在帝側，屬一翟犬，曰：『及汝子之長以賜之』。夫兒何說以賜翟犬？」當道者曰：「兒、主君之子也，翟犬、代之先也。主君之子其必有代。及主君之後嗣，且有革政而胡服，并二國於翟。」簡子問其姓而延之以官。當道者曰：「臣、野人，致帝命耳。」遂不見。無幾，范、中行作亂，簡子滅之，此熊之效應也。

簡子卒，無䘏立，是為襄子。智伯攻襄子，襄子奔之，保晉陽。原過從，後，至王澤，見三人，自帶以上，不可見。與原過竹二節，莫通。：「為我以是遺趙無恤。」原過既至，以告襄子。齋三日，親自剖竹，有朱書曰：「無恤，余霍太山陽侯大吏。三月丙戍，余將使汝及滅智氏。亦立我三百邑，余將使賜若林胡之地。至于後世，且有伉王，赤黑，龍面鳥屬，鬚眉髭髯，大膺大匈，脩下而馮上，左任介乘，奄有河室，至于休溷諸狢，南伐晉別，北滅黑姑。」襄子再拜，受三神之令。

三國攻晉陽，歲餘，乃以汾水灌其城，城不沒者三板。城中懸釜而炊，易子而食。張孟談乃夜出見韓、魏，韓、魏反與合謀而滅智氏，共分其地。於是趙北有代，南并知山。遂祀三神於百邑，使原過主霍太山。至武靈王，竟胡服騎射，辟地千里。到王遷，信秦反間之言，殺其良將李牧而任趙括，遂為所滅。此童謠曰：「趙為號，秦為笑，以為不信，視地上生毛。」

陳完字敬仲，陳厲公之子也。初，懿氏卜妻之，其繇曰：「是謂『鳳凰于飛，和鳴鏘鏘。有媯之後，將育于姜。五世其昌，並于正卿。八世之後，莫之與京。』」周史有以《周易》筮之，遇《觀》之《否》，曰：「是謂『觀國之光，利用賓于王。』此其代陳有國乎？不在此，其在異國。非此其身，在其子孫。光遠而自他有耀者也。」厲公為蔡所滅殺，國內亂；完奔于齊。齊侯以為卿，辭曰：「羈旅之臣，幸若獲宥，及於寬政，赦其不閑教訓，而免諸罪戾，弛於負檐，君之惠也，所獲多矣。敢辱高位以速官謗？《詩》云：『翹翹車乘，招我以弓。豈不欲往，畏我友朋。』」使為工正。飲桓公酒，樂，曰：「以火。」辤曰：「臣卜其晝，未卜其夜，不敢。」君子曰：「酒以成禮，弗繼以淫，義也；以君成禮，弗納於淫，仁也。」桓公嘉之，愛敬日新，位比高、國，始食田采，姓田氏焉。六世田成殺簡公。其三世曰和，遷康公於海上，食一城以祠太公以下。後魏文侯乃使使言周天子及諸侯，列言於周室。其孫曰威王。到王建用后勝之計，又賓客多受秦金，勸王朝秦，不脩戰備，秦兵平步入臨菑，民無敢格者，遷王建於共。國人歌之曰：「松耶柏耶？亡建共者客耶？」疾建用客之不詳也。

謹按《戰國策》、《太史公記》：秦孝公據殽、函之固，擁雍州之地，君臣戮力以窺周室，有席卷天下、囊括八荒之意。當是之時，啇君佐之，內立法度，務耕織，脩守戰之備，外恃猛將銳卒，因問伺隙，略定西河之城，南并漢中，西定巴、蜀，東割膏腴之壤，收要害之郡，諸侯恐懼，會盟而謀，不愛尊爵重寶，以致天下之士。當此之時，齊有孟嘗，趙有平原，楚有春申，魏有信陵。夫四豪者、皆明智而忠信，寬厚愛人，兼韓、魏、燕、趙、宋、衛、中山之眾。其後復有甯越、蘇秦、杜赫之屬為之謀，陳軫、召滑、樂毅之徒通其意，吳起、孫臏、廉頗之屬制其兵。嘗以十倍之地、百萬之軍攻秦。秦人開關延敵，六國之師遁逃而不敢進。秦無一矢遺鏃之費，而關東已困。於是從散約敗，爭割地而賂秦，秦有餘力而制其弊。

及至始皇，承六世之遺烈，抗長策而御宇內，吞二周而叱諸侯，履至尊而制六合，兼帝皇而威四海。于時議者恨楚之䟽遠屈原，魏不用公子無忌，故國削以至於亡。秦因愚弱之極運，震電之蕭條，混壹海內，為漢驅除。蓋乘天之所壞，誰能枝之？雖阿衡宰政，賁、育馭戎，何益於事。且有彊兵良謀，雜襲繼踵，每輒挫衂，亦足以袪蔽啟蒙矣。始皇自以關中之固，金城千里，子孫帝王萬世之業也。遂恣睢舊習，矯任其私知，坑儒燔書以愚其黔首，窮奢肆欲，力役無饜，毒流諸夏，亂延蠻、貊。由是二世絕祀，以成大漢之資。高祖踐祚，四海乂安。世宗攘夷境，崇演禮學，制度文章，冠於百王矣。

#@

《正失》

孔子曰：「眾善焉，必察之；眾惡焉，必察之。」孟軻云：「堯、舜不勝其美，桀、紂不勝其惡。傳言失指，圖景失形。」眾口鑠金，積毀消骨，久矣其患之也。是故樂正后夔有一足之論，晉師己亥渡河，有三豕之文。非夫大聖至明，孰能原析之乎？《論語》：「名不正，則言不順。」《易》稱：「失之毫釐，差以千里。」故紏其謬曰《正失》也。

#@

《樂正后夔一足》

俗說：夔一足而用精專，故能調暢於音樂。

謹按：《呂氏春秋》：「魯哀公問於孔子：『樂正夔一足，信乎？』孔子曰：『昔者，舜以夔為樂正，始治六律，和均五聲，以通八風，而天下服。重黎又薦能為音者，舜曰：「夫樂、天地之精，得失之節，故唯聖人為能和樂之本。夔能和之，平天下，若夔、一足矣。」故曰夔一足，非一足行。』」

#@

《丁氏家穿井得一人》

俗說：丁氏家穿井，得一人於井中也。

謹按：《呂氏春秋》：「宋丁氏無井，常一人溉汲於外。及自穿井，喜而告之：『吾穿井得一人。』傳之，聞於宋君，公問其故，對曰：『得一人之使，非得一人於井中也。』」

#@

《封泰山禪梁父》

俗說：岱宗上有金篋玉策，能知人年壽脩短。武帝探策得十八，因讀曰八十，其後果用耆長。武帝出璽印石，裁有兆朕，奉車子侯即沒其印，乃止。武帝畏惡，亦殺去之。《封禪書》說：「黃帝升封泰山，於是有龍垂鬍髯下迎黃帝。黃帝上騎，群臣後宮從者七十餘人，小臣獨不得上，乃悉持龍髯，拔，墯黃帝之弓。小臣百姓仰望黃帝不能復，乃抱其弓而號，故後世因曰烏號弓。」孝武皇帝時，齊人公孫卿言：「漢之聖者在高祖之孫，今歷正值黃帝之日，聖主亦當上封，則能神仙矣。」

謹按：《尚書》、《禮》：「天子巡守，歲二月，至于岱宗。」孔子稱：「封泰山，禪梁父，可得而數七十有二。」蓋王者受命易姓，改制應天，下太平，功成封禪，以告平也。所以必於岱宗者，、長；萬物之宗，陰陽交代，、觸石而出，膚寸而合，不崇朝徧雨天下，唯泰山乎？封者、立石高一丈二赤，剋之曰：「事天以禮，立身以義，事父以孝，成民以仁。四守之內，莫不為郡縣，四夷八蠻，咸來貢職。與天下無極，人民蕃息，天祿永得。」祭上玄尊而俎生魚。壇廣十二丈，高三尺，階三等。必於其上，示增高也；剋石紀號，著己績也。或曰：金泥銀繩，印之璽。下禪梁父，禮祠地主，去事之殺，示增廣也。禪謂壇墠，當有所與也。三皇禪於繹繹，明己功成而去，德者居之。繹繹者、無所指斥也。五帝禪於亭亭，德不及於皇。亭亭、名山，其身禪予聖人。三王禪於梁父，者、信，父者子，言父子相信與也。

孝武皇帝封廣丈二尺，高九尺，其下有玉牒書秘書。江、淮間一茅三脊為神藉，五色土益雜封，縱遠方奇獸飛禽及白雉，加祠，兕牛犀象之屬。其享曰：「天增授皇帝泰元神筴，周而復始。皇帝敬拜泰靈。」其夜有光如流星，晝有白雲起封中。於是作明堂汶上，令諸侯各治邸。車駕前後五至祠，以元鼎六年告封，改為元封，武帝已年四十七矣，何緣反更得十八也？就若所云，明神禍福，必有徵應，權時倒讀，焉能誕招期乎！奉車子侯，驂乘上下臣，不預封事，何因操印沒石？乃止暴病而死，悼惕無已。又言武帝與仙人對博，碁沒石中，馬蹄迹處于今尚存，虛妄若此，非一事也。

予以空偽承乏東嶽，忝素六載，數聘祈祠，咨問長老賢通上泰山者云，謂璽處剋石，文昧難知也，殊無有金篋玉牒探籌之事。《春秋》以為「傳聞不如親見」，見之人斯為審矣。《傳》曰：「五帝聖焉死，三王仁焉死，五伯智焉死。」其隕落崩薨之日，不能咸至百年。《詩》云：「三后在天。」《論語》：「曰古皆沒。」《太史記》：「黃帝葬於橋山。」騎龍升天，豈不怪乎！烏號弓者，柘桑之林，枝條暢茂，烏登其上，下垂著地，烏適飛去，後從撥殺，取以為弓，因名烏號耳。

#@

《葉令祠》

俗說孝明帝時，尚書郎河東王喬遷為葉令，喬有神術，每月朔常詣臺朝。帝怪其數而無車騎，密令太史候望。言其臨至時，常有雙鳧從東南飛來。因伏伺，見鳧，舉羅，但得一雙舄耳。使尚方識視，四年中所賜尚書官屬履也。每當朝時，葉門鼓不擊自鳴，聞於京師。後天下一玉棺於廳事前，令臣吏試入，終不動搖。喬曰：「天帝獨欲召我。」沐浴服飾，寢其中，蓋便立覆。宿夜葬於城東，土自成墳。縣中牛皆流汗吐舌，而人無知者，號葉君祠。牧守班錄，皆先謁拜。吏民祈禱，無不如意；若有違犯，立得禍。明帝迎取其鼓，置都亭下，略無音聲，但云「葉」。太史候望，在上西門上，遂以占星辰，省察氣祥。言此令即僊人王喬者也。

謹按：《春秋左氏傳》：葉公子高姓沈名諸梁，古者，令曰公，忠於社稷，惠恤萬民，方城之外，莫不欣戴。白公勝作亂，子西、子期，劫惠王以兵。葉公自葉而入，至于北門，或遇之曰：「君胡不冑？國人望君如望慈父母焉。盜賊之矢若傷君，是絕民望也。若之何不冑？」乃冑而進。又遇一人，曰：「何為冑？國人望君如望歲焉，日日以幾。若見君面，是得艾也。人知不死，其亦無有奮心，猶將旌君以徇於國，而又掩面以絕民望，不亦甚乎？」乃免冑而進之，與國人攻白公。奔山而逝，生烹石乞，迎反惠王，整肅官司，退而老於葉。及其終也，葉人追思而立祠。功施於民，以勞定國，兼茲二事，固祠典之所先也。此乃春秋之時，何有近孝明乎！

《周書》稱：「靈王太子晉，幼有盛德，聰明博達，師曠與言，弗能尚也。晉年十五，顧而問曰：『吾聞大師能知人年之短長也。』師曠對曰：『女色赤白，女聲清，女色不壽。』晉曰：『然，吾後三年將上賓於天，女慎無言，禍將及女。』其後太子果死。孔子聞之曰：『惜夫！殺吾君也！』」後世以其自豫知其死，傳稱王子喬仙。或人問仙，楊雄以為虙羲、神農、黃帝、堯、舜殞落，文王葬畢，孔子葬魯城之北。獨不愛其死乎？知非人之所能也。生乎！生乎！吾恐名生而實死也。

國家畏天之威，思求譴告，故於上西門城上候望。近太史寺，令丞躬親。靈臺位國之陽，之安別在宮中，懼有得失，故參之也。何有伺一飛鳧，遂建其處乎！世之矯誣，豈一事哉！

#@

《燕太子丹》

燕太子丹，天為雨粟，烏白頭，馬生角，廚人生害足，井上株木跳度瀆。

俗說：燕太子丹為質於秦，始皇執欲殺之，言能致此瑞者，可得生活。丹有神靈，天為感應，於是建使歸國。

謹按：《太史記》：燕太子丹與秦，始皇遇之益不善，丹恐而亡歸。歸求勇士荊軻、秦武陽，函樊於期之首，貢督亢之地圖。秦王大悅，禮而見之。變起兩楹之間，事敗而荊軻立死。始皇大怒，乃益發兵伐燕。燕王走保遼東，使使斬丹以謝秦，燕亦遂滅。丹畏死逃歸耳，自為其父所戮，手足圮絕，安在其能使雨粟，其餘云云乎！原其所以有茲語者，丹實好士，無所愛恡也，故閭閻小論飭成之耳。

#@

《孝文帝》

孝成皇帝好《詩》、《書》，通覽古今，間習朝廷儀體，尤善漢家法度故事。常見中壘校尉劉向，以世俗多傳道：孝文皇帝，小生於軍，及長大有識，不知父所在，日祭於代東門外。高帝數夢見一兒祭己，使使至代求之，果得文帝，立為代王。及後徵到，後期，不得立，日為再中。及即位為天子，躬自節儉，集上書囊以為前殿惟，常居明光宮聽政。為皇太薄后持三年服，廬居枕塊如禮，至以發大病，知後子不能行三年之喪，更制三十六日服。治天下，致升平，斷獄三百人，粟升一錢。「有此事不？」同對曰：「皆不然。」

謹按：漢高三年，魏王豹叛漢附楚，漢使大將韓信擊虜豹姬薄夫人，傳詣雒陽織室。漢王見薄姬，內後宮，幸之，生文帝，二年而為王者子，常居宮闕內，不棄捐軍中，祭代東門。高皇后八年後九月己酉夕即位，就未央，幸前殿，下赦令。即位時以昏夜，日不再中。文帝雖節儉，未央前殿至奢，雕文五采，盡華榱壁璫，軒檻皆飾以黃金，其勢不可以書囊為帷。奢儉好醜，不相副侔。又文帝以後元年六月己亥崩未央宮，在時平常聽政宣室，不居明光宮。及皇太薄后以孝景二年四月壬子薨，葬南陵。文帝先太后崩，不為皇太薄后持三年服。文帝遵漢家基業初定，重承軍旅之後，百姓新免於干戈之難，故文帝宜因修秦餘政教，輕刑事少，與之休息，以儉約節欲自持，初開籍田，躬勸農耕桑，務民之本。即位十餘年，時五穀豐熟，百姓足，倉廩實，蓄積有餘。然文帝本修黃、老之言，不甚好儒術，其治尚清淨無為，以故禮樂庠序未修，民俗未能大化，苟溫飽完給，所謂治安之國也。其後匈奴數犯塞，侵擾邊境。單于深入寇掠，賊害北地都尉，殺略吏民，係虜老弱，驅畜產，燒積聚，候騎至甘泉，烽火通長安，京師震動，無不憂懣。是時，大發興材官騎士十餘萬軍長安，帝遣丞相灌嬰擊匈奴，文帝自勞兵至太原、代郡。由是北邊置屯待戰，設備備胡，兵連不解，轉輸駱驛，費損虛耗。因以年歲穀不登，百姓饑乏，穀糴常至石五百，時不升一錢。前待詔賈捐之為孝元皇帝言：「太宗時民賦四十，斷獄四百餘。」案太宗時民重犯法，治理不能過中宗之世，地節元年，天下斷獄四萬七千餘人，如捐之言，復不類，前世斷獄皆以萬數，不三百人。文帝即位二十三年，日月薄蝕，地數震動，毀壞民廬舍，關東二十九山同日崩潰，水出，河決酸棗，大風壞都，雨雹如桃李，深者厚三尺，狗馬及人皆生角，大雪蝗虫。文帝下詔書曰：「間者陰陽不調，日月薄蝕，年穀不登，大遭旱蝗饑饉之害，謫見天地，災及萬民。丞相、御史議可以佐百姓之急。」推此事類，以不及太宗之世，不可以為升平。

上曰：「吾於臨朝統政施號令何如？」向未及對，上謂向：「校尉帝師傅，耆舊洽聞，親事先帝，歷見三世得失。事無善惡，如聞知之，其言勿有所隱。」向曰：「文帝時政頗遺失，皆所謂悔恡小疵耶。嘗輦過郎署，問中郎馮唐以趙將廉頗、馬服，唐言：『今雖有此人，不能用也。』推輦而去，還歸禁中，召責讓，唐頓首陳言：『聞之於祖父，道廉頗、李牧為邊將，市租諸入，皆輸莫府，而趙王不問多少。日擊牛灑酒，勞賜士大夫，賞異有，故能立威名。今臣竊聞雲中太守魏尚，邊之良將也。匈奴常犯塞為寇，尚追之，吏士爭居前，樂盡死力。斬首上功，誤差數級，下之吏，尚竟抵罪。由是言之，雖得廉頗、李牧，不能用也。』及河東太守季布，治郡有聲，召欲以為御史大夫，左右或毀言使酒，後不用，布見辭去，自陳曰：『臣幸得待罪河東，無故而見徵召，此人必以臣欺國者；既到無用，此人亦有以毀傷臣者。今以一人言則進之，以一人言則退之，臣恐天下有以見朝廷短也。』上有慚色，卒遣布之官。及太中大夫鄧通以佞幸吮癰瘍癑汁見愛，擬於至親，賜以蜀郡銅山，令得鑄錢，通私家之富，侔於王者、封君。又為微行，數幸通家。文帝代服衣罽，襲氈帽，騎駿馬，從侍中、近臣、常侍、期門武騎獵漸臺下，馳射狐兔，果雉刺彘。是時，待詔賈山諫以為不宜數從郡國賢良吏出遊獵，重令此人負名，不稱其與。及太中大夫賈誼亦數陳止遊獵。是時，誼與鄧通俱侍中同位，誼又惡通為人，數廷譏之，由是䟽遠，遷為長沙太傅。既之官，內不自得。及渡湘水，投吊書曰：『闒茸尊顯，佞諛得意。』以哀屈原離讒邪之咎，亦因自傷為鄧通等所愬也。」

成帝曰：「其治天下孰與孝宣皇帝？」向曰：「中宗之世，政教明，法令行，邊境安，四夷親，單于款塞，天下殷富，百姓康樂，其治過於太宗之時。亦以遭遇匈奴賓服，四夷和親也。」

上曰：「後世皆言文帝治天下幾至太平，其德比周成王，此語何從生？」向對曰：「生於言事。文帝禮言事者，不傷其意，群臣無小大，至即便從容言，上止輦聽之，其言可者稱善，不可者喜笑而已。言事多褒之，後人見遺文，則以為然。世之毀譽，莫能得實，審形者少，隨聲者多，或至以無為有。故曰：『堯、舜不勝其善，桀、紂不勝其惡。』桀、紂非殺父與君也，而世有殺君父者，人皆無道如桀、紂，此不勝其惡。故若文帝之仁賢，不勝其善，世俗褒揚，言其德比成王，治幾太平也。然文帝之節儉約身以率先天下，忍容言者，含咽臣子之短，此亦通人難及，似出於孝宣皇帝者也。如其聰明遠識，不忘數十年事，制持萬機，天資治理之材，恐文帝亦且不及孝宣皇帝。」向以為如此。及至世間言文帝小生於軍中，長大祭代東門外，使者求得之，因立為代王；徵當即位，後期，日為之再中；集上書囊以為前殿帷，常居光明宮聽政，為薄太后持三年服，治天下，致升平，斷獄三百人，粟一升一錢，凡此十餘事，皆俗人所妄傳，言過其實，及傅會，或以為前皆非是。如劉向言。

#@

《東方朔》

俗言：東方朔、太白星精，黃帝時為風后，堯時為務成子，周時為老聃，在越為范蠡，在齊為鴟夷子皮，言其神聖能興王霸之業，變化無常。

謹按：《漢書》：東方朔、平原人也。孝武皇帝時，招延賢良、文學之士，待以不次之位，故四方多上書言得失、自衒鬻者。於是朔詣闕自陳：「十二失父，長養兄嫂。年十三學書，十四擊劍，十六誦《詩》，十九習孫、吳兵法。又常服子路之言。臣朔年二十三，長九尺三寸，目若懸珠，齒若編貝，勇若孟賁，捷若慶忌，廉如鮑叔，信若尾生。若此，可以為天子大臣矣。」朔文辭不遜，高自稱譽，由是見偉，稍益親幸，官至太中大夫，倡優畜之，不豫國政。劉向少時數問長老賢通於事及朔時人，皆云：朔口諧倡辯，不能持論，喜為凡庸誦說，故今後世多傳聞者。而楊雄亦以為朔言不純師，行不純德，其流風遺書蔑如也。然朔所以名過其實，以其恢誕多端，不名一行，應諧似優，不窮似智，正諫似直，穢德似隱。非夷、齊，是柳惠，其滑稽之雄乎！朔之逢古射覆，其事浮淺，行於眾，僮兒牧豎莫不眩耀。而後之好事者因取奇言怪語附著之耳，安在能神聖歷世為輔佐哉！

#@

《淮南王安神仙》

俗說：淮南王安招致賓客方術之士數千人，作《鴻寶》、《苑秘》、枕中之書，鑄成黃白，白日升天。

謹按：《漢書》：淮南王安天資辨博，善為文辭，孝武以屬諸父，甚尊之。招募方伎怪迂之人，述神仙黃白之事，財殫力屈，無能成獲。乃謀叛逆，剋皇帝璽，丞相、將軍、大夫已下印，漢使符節、法冠。趙王彭祖、列侯讓等議曰：「安廢法，行邪僻，詐偽心，以亂天下，營惑百姓，背叛宗廟。《春秋》：『無將，將而必誅』。安罪重於將，反形已定，圖書印及他逆無道事驗明白。」丞相弘、廷尉湯以聞，上使宗正以符節治王。安自殺，太子諸所與謀皆收夷。國除為九江郡。親伏白刃，與眾棄之，安在其能神仙乎！安所養士，或頗漏亡，恥其如此，因飾詐說。後人吠聲，遂傳行耳。

#@

《王陽能鑄黃金》

《漢書》曰說：王陽雖儒生，自寒賤；然好車馬衣服，極為鮮好，而無金銀文繡之物，及遷徙去處，所載不過囊衣，不蓄積餘財。去位家居，亦布衣䟽食。天下服其廉而怪其奢，故俗傳「王陽能作黃金」。

謹按《太史記》：秦始皇欺於徐市之屬，求三山於海中，通同道，隱形體，弦詩想蓬萊，而不免沙丘之禍。孝武皇帝茲益迷謬，文成、五利處之不疑，妻以公主，賜以甲第，家累萬金，身佩四印，辭窮情得，亦旋梟裂。淮南王安銳精黃白，庶幾輕舉，卒離親伏白刃之罪。劉向得其遺文，奇而獻之。成帝令典尚方鑄作事，費甚多而方不驗。劾向大辟，繫須冬獄，兄陽成侯乞入國半，故得減死。秦、漢以天子之貴、四海之富，淮南竭一國之貢稅，向假尚方之饒，然不能有成者，夫物之變化固自有極，王陽何人，獨能乎哉？語曰：「金不可作，世不可度。」王陽居官食祿，雖為鮮明，車馬衣服，亦能幾所，何足怪之！乃傳俗說，班固之論陋於是矣。

#@

《宋均令虎渡江》

九江多虎，百姓苦之，前將募民捕取，武吏以除賦課，郡境界皆設陷穽。後太守宋均到，乃移記屬縣曰：「夫虎豹在山，黿鼉在淵，物性之所託。故江、淮之間有猛獸，猶江北之有雞豚。今數為民害者，咎在貪殘居職使然。而反逐捕，非政之本也。壞檻穽，勿復課錄，退貪殘，進忠良。」後虎悉東渡江，不為民害。

謹按：《尚書》：「武王戎車三百兩，虎賁三千人。擒紂於牧野。」言猛怒如虎之奔赴也。《詩》美南仲「闞如哮虎」。《易》稱：「大人虎變，其文炳。」「君子豹變，其文蔚。」《傳》曰：「山有猛虎，草木茂長。」故天之所生，備物致用，非以傷人也。然時為害者，乃其政使然也。今均思求其政，舉清黜濁，神明報應，宜不為災。江渡七里，上下隨流，近有二十餘。虎山栖穴處，毛鬣，豈能犯陽侯、凌濤瀨而橫厲哉！俚語：「狐欲渡河，無奈尾何。」舟人楫櫂，猶尚畏怖，不敢迎上，與之周旋。云悉東渡，誰指見者？堯、舜欽明在上，稷、契允懿於下。當此時也，寧復有虎耶？若均登據三事，德被四海，虎豈可抱負相隨，乃至鬼方絕域之地乎！

#@

《彭城相袁元服》

俗說：元服父字伯楚，為光祿卿，於服中生此子。時年長矣，不孝莫大於無後，故收舉之。君子不隱其過，因以「服」為字。

謹按：元服名賀，汝南人也。祖父名原，為侍中。安帝始加元服，百官會賀，臨嚴，垂出，而孫適生，喜其加會，因名曰賀，字元服。原父安為司徒，忠蹇匪躬，盡誠事國，啟發和帝，誅討竇氏，中興以來，最為名宰。原有堂構之稱，矜於法度。伯楚名彭，清擬夷、叔，政則冉、季，歷典三郡，致位上列。賀早失母，不復繼室，云：「曾子失妻而不娶，曰：『吾不及用吉甫，子不如伯奇。以吉甫之賢、伯奇之孝，尚有放逐之敗，我何人哉！』」及臨病困，勑使：「留葬，侍衛先公。慎無迎取汝母喪柩，如亡者有知，往來不難；如其無知，祗為煩耳。虞舜葬於蒼梧，二妃不從，經典明文，勿違吾志。」清高舉動，皆此類也。何其在服中生子而名之賀者乎！雖至愚人，猶不云耳。

予為蕭令，周旋謁辭故司空宣伯應，賢相把臂，言：「《易》稱：『天地大德曰生。』今俗間多有禁忌生三子者，五月生者，以為妨害父母，服中子犯禮傷孝，莫肯收舉。袁元服功德爵位，子孫巍巍，仁君所見。越王勾踐民生三子與乳母，孟嘗君對其父：『若不受命於天，何不高戶，誰能及者？』夫學問貴能行，君體將雅，政宜有異乎！」荅曰：「齊、楚之事，敬聞命矣。至於元服，其事如此。明公既為鄉里，超然遠覽，何為過聆晉語，簡在心事乎！」於是欣然悅服，續以大言：「苟有過，人必知之，我能勝仲尼哉！」元服子夏甫，前後徵命，終不降志，亞作者之遺風矣。正甫亦有重名，今見沛相。載德五世，而被斯言之玷，恐多有宣公之論，故備記其終始。

#@

《愆禮》

夫聖人之制禮也，事有其制，曲有其防，為其可傳，為其可繼。賢者俯就，不肖跋及。是故子張過而子夏不及，然則無愈。子路喪姊，朞而不除，仲尼以為大譏，況於忍能矯情，直意而已也哉！《詩》云：「不愆不忘，帥由舊章。」《論語》：「不為禮，無以立。」故注近世苟妄曰《愆禮》也。

#@

《九江太守武陵陳子威》

九江太守武陵威，生不識母，常自悲感。游學京師，還於陵谷中，見一老母，年六十餘，因就問：「母姓為何？」曰：「陳家女李氏。」「何故獨行？」曰：「我孤獨，欲依親家。」子威再拜長跪自白曰：「子威少失慈母，姓陳，舅氏亦李。又母與亡親同年，會遇於此，乃天意也。」因載歸家，供養以為母。

謹按：《禮》：「繼母如母，慈母如母。」謂繼父之室，慈愛己皆有母道，故事之如母也。何有道路之人而定省！世間共傳丁蘭剋木而事之，今此之事，豈不是似？如仁人惻隱，哀其無歸，直可收養，無事正母之號耳。

#@

《大將軍掾燉煌宣度》

大將軍掾燉煌宣度為師大常張文明制杖。

謹按：《禮記》：「孔子之喪，門人疑所服。子貢曰：『昔夫子之喪顏淵，若喪子而無服；至子路亦然。請喪夫子如父而無服。』」「群居則，否。」今人乃為制杖，同之於父，論者既不匡紏，而云觀過知仁，謂心之哀惻，終始一者也。凡今杖者、皆在權戚之門，至有家遭齊衰同生之痛，俯伏墳墓，而不歸來，真不愛其親而愛他人者也。無他也，庶福報耳。凡庸小生，夫何譏稱。然宣度涼州知名士，吾是以云耳。

#@

《山陽太守汝南薛恭祖》

山陽太守汝南薛恭祖，喪其妻，不哭，臨殯，於棺上大言：「自同恩好，四十餘年，服食祿賜，男女成人，幸不為夭，夫復何恨哉！今相及也。」

謹按：《禮》為適妻杖，重於宗也。妻者、既齊於己，澄灑酒，以養姑舅，契闊中饋，經理蚕織，垂統傳重，其為恩篤勤至矣。且鳥獸之微，尚有回翔之思、啁噍之痛。何有死喪之感，終始永絕，而曾無惻容？當內崩傷，外自矜飭，此為矯情，偽之至也。俚語：「婦死腹悲，唯身知之。」又言「妻非禮所與」，此何禮也？豈不悖哉！大尉山陽王襲與諸子並杖，太傅汝南陳蕃、袁隗皆制衰絰，列在服位，躬入隧，哀以送之，近得禮中，王公諸子魏杖，亦過矣。

#@

《弘農太守河內吳匡》

弘農太守河內吳匡伯康，少服職事，號為敏達。為侍御史，與長樂少府黃瓊共佐清河王事，文書卬成，甚嘉異之。後匡去濟南相，瓊為司空，比比援舉，起家，拜尚書，遷弘農。班詔勸耕，道於澠池，間瓊薨，即發喪制服，上病，載輦車還府。

謹按：《春秋》：「大夫出使，聞父母之喪，徐行而不反；君追還之，禮也。」匡雖為瓊所援舉，由郡縣功曹、州治中、兵曹位朝廷尚書也，凡所按選，豈得復為君臣者耶？今匡與瓊其是矣，剖符守境，勸民耕桑，肆省冤疑，和解仇怨，國之大事，所當勤恤。而顧私恩，傲很自遂，若宮車晏駕，何以過茲？論者不深察，而歸之厚，多有是言，及其人患失，而亦曰其然。司空袁周陽舉荀慈明有道，太尉鄧伯條舉訾孟直方正，二公薨，皆制齊衰，世非一。然荀、訾通儒，於義足責。或舉者名位斥落，子孫無繼，多不親至，何乃衰乎！過與不及，古人同稱，吊服之制斯近之矣。

#@

《河南尹太山羊翩祖》

河南尹太山羊翩祖在家，平原相封子衡葬母，子衡故臨太山數十日，時翩祖去河南矣。子衡四從子曼慈復為太山，士大夫用此行者數百人，皆齊衰絰帶，時與太尉府自劾歸家，故侍御史胡毋季皮獨過相候，求欲作衰，謂：「君不為子衡作吏，何制服？」曰：「眾人若此，不可獨否。」又謂：「足下徑行自可，今反相歷，令子失禮，僕豫愆。古有吊服，可依其制。」因為裁縞冠幘袍單衣，定，大為同作所非。然頴川有識陳元方、韓元長、綦毋廣明咸嘉是焉。

謹按：《禮》：「為舊君齊衰三月。」謂策名委質，為臣吏者也。子衡臨郡日淺，無他功惠，又非其身。翩祖位則亞卿，雅有令稱，義當綱紀人倫，為之節文。而首倡導，犯禮違制，使東嶽一郡朦朦焉，豈不愍哉！由郕人失兄，子皋為之衰。雖失於子衡，歸於曼慈者矣。

#@

《太原郝子廉》

太原郝子廉，飢不得食，寒不得衣，一介不取諸人。曾過娣飯，留十五錢，默置席下去。每行飲水，常投一錢井中。

謹按《易》稱：「天地交，萬物生；人道交，功勳成。」《語》：「願車馬衣輕裘與朋友共，弊之而無憾。」士相見之禮，贄用腒雉，受而不距，而交荅焉，唯祭飯然後拜之。孔子食於施氏，未當不飽，何有同生之家而顧錢者哉？傷恩薄禮，弊之至也。孟軻譏仲子吐鶂鶂之羹而食井上苦李，鮑焦耕田而食，穿井而飲，非妻所織不衣，餓於山中，食棗，或問之：「此棗子所種耶？」遂嘔吐，立枯而死。世不乏異，惟其似旃。孔子疾時貪昧，退思狂狷；狷者有所不為，亦其介也。

#@

《南陽張伯大》

南陽張伯大，鄧子敬小伯大三年，以兄禮事之。伯臥床上，敬寢下小榻，言：「常恐清旦朝拜。」俱去鄉里，居緱氏城中，亦教授，坐養聲價，伯大為議郎、益州太守，子敬辟司徒，公車徵。

謹按：《禮記》：「十年兄事之，五年肩隨之。」《詩》云：「如切如嗟，如琢如磨。」朋友衎衎誾誾，各長其儀也。凡兄弟相愛，尚同輿而出，同床而寢。今相校三年耳，幸無骨血之屬，坐作鬼怪，旦朝言恐。《論語》：「恭而無禮則勞。」且晏平仲稱善與人交，豈徒拜伏而已哉！《易》設四科，出處語默。《傳》曰：「朝廷之人，入而不能出；山林之民，往而不能反。」二者各有所長。而棄聖絕知，遯世保真，當竄深山，樂天知命。今居緱氏，息偃城郭，往來帝都，招延賓客，無益誨人，拱默而已。飾虛矜偽，誑世耀名，辭細即巨，終為利動。《春秋》譏宋伯姬女而不婦，今二子屑屑，遠大失矣。

#@

《公車徵士汝南袁夏甫》

公車徵士汝南夏甫，少舉孝廉，為司徒椽，人間之事，無所闕也。其後閉戶塞牖，不見賓客。清旦，東向再拜朝其母，念時時往就之，子亦不得見，復踰拜耳。頭不著巾，身無單衣，足常木蹻，食止壃菜，云：「我無益家事。」莫之能彊。及母終亡，不列服位。

謹按《孝經》：「生事愛敬，死事哀慼。」一家之中，諭若異域，下床闇拜，遠於愛敬者矣。祖載崩隧，又不能送，遠於哀慼者矣。巾、所以飾首，衣、所以蔽形，此乃士君子所以自別於夷、狄者也。唯喪者、訟者露首草舍，餘曷有哉？長沮、丈人，避世之士，由訅子路，殺雞黍，見其子焉。何有藏一室中，不出戶庭？以此為高，斯亦婞婞。鯉趨而過庭，聞《詩》聞《禮》，而陳亢喜於得三，不當近之，何乃若茲者乎？

#@

《公車徵士豫章徐孺子》

公車徵士豫章徐孺子，比為太尉黃瓊所辟，禮文有加。孺子隱者，初不荅命。瓊薨，既葬，負𥭊𢌲涉齎一盤，醊哭於墳前。孫子琰、故五官郎將，以長孫制杖，聞有哭者，不知其誰，亦於倚廬哀泣而已。孺子無有謁刺，事訖便去。子琰大怪其故，遣瓊門生茅季瑋追請辭謝，終不肯還。

謹按：《禮》，凡吊喪者，既哭，興踊，進問其故，哀之至也。孺子所以經三千里，越度山川而親至者，非徒徇於己，顧義報乎？哭醊墳前，是也；訖，當即其帳衾，問勞子琰。子琰宿有善名，在禮無違。儻見微闕，教誨可乎，如何儵忽，甚於路人。昔黔敖忽於嗟來，然君子猶以為其嗟可去，謝可食。今與黃有恩故矣，孝子寢伏苫塊。又孺子到便詣墳，無介，夫何為哉？

#@

《過譽》

孔子稱：「大哉！中庸之為德，其至矣乎！」又曰：「君子之道，忠恕而已。」至於訐以為直，隱以為義，枉以為厚，偽以為名，此眾人之所致譽，而明主之所必討。蓋觀過知仁，謂中心篤誠，而無妨於化者，故覆其違理曰《過譽》也。

#@

《長沙太守汝南郅惲》

長沙太守汝南郅惲君章，少時為郡功曹。郡俗冬饗，百里內縣，皆齎牛酒，到府宴飲。時太守司徒歐陽歙臨饗，禮訖，教曰：「西部督郵繇延，天資忠貞，稟性公方，典部折衝，摧破姦雄，不嚴而治。《書》曰：『安民則惠，黎民懷之。』蓋舉善以教，則不能者勸。今與諸儒共論延功，顯之于朝。」主簿讀教，戶吏引延受賜。惲前跪曰：「司正舉觥，以君之罪，告謝于天。明府有言而誤，不可覆掩。按延資性貪邪，外方內圓，朋黨構姦，罔上害民，所在荒亂，虛而不治，怨慝並作，百姓苦之。而明府以惡為善，股肱莫爭。此既無君，又復無臣。君臣俱喪，孰與偏有？君雖傾危，臣子扶持，不至於亡，惲敢再拜奉觥。」歙甚慚。

謹按：《禮》、諫有五，風為上，狷為下。故入則造膝，出則詭辭，善則稱君，過則稱己。暴諫露言，罪之大者。而歙於饗中，用延為吏，以紫亂朱，大妨王命，造次顛沛，不及諷諭，雖舉觥彊歙可行也。今惲久見授任，職在昭德塞違，為官擇人，知延貪邪，罔上害民，所在荒亂，怨慝並作，此為惡積愆，非一旦一夕之漸也。孔子以匹夫，朋徒無幾，習射矍相之圃，三哲而去者過半。汝南、中土大郡，方城四十，養老復敬化之。至延姦舋彰著，無與比崇。臧文仲有言：「見無禮於君者，若鷹鸇之逐鳥雀。」「農夫之務去草也。」何敢宿留？不即彈黜姦佞，而須於萬人之中，乃暴引之，是為陷君。君子不臨深以為高，不囚少以為多，況創病君父以為己功者哉！而論者苟眩虛聲，以為美談。汝南、楚之界也，其俗急疾有氣決。然自君章之後，轉相放式，好干上怵忮，以采名譽，末流論起於愛憎，而政在陪隸也。

#@

《司空潁川韓稜》

司空頴川韓稜，少時為郡主簿。太守興被風病，恍忽誤亂，稜陰扶輔其政，出入二年，署置教令無愆失。興子嘗出教，欲轉徙吏，稜執不聽，由是發露被考，興免官，稜坐禁固。章帝即位，一切原除也。

謹按《易》稱：「守位以仁。」《尚書》：「無曠庶官。」《詩》云：「彼君子不素飡兮。」《論語》：「陳力就列，不能者止。」漢典，吏病百日，應免。所以卹民急病，懲俗逋慝也。今興官尊任重，經略千里，當聽訟侍祠，班詔勸課，早朝旰食，夕惕若厲，不以榮祿為樂，而以黔首為憂。位過招殃，靈督其舋，風疾恍忽，有加無瘳。稜統機括，知其虛實，當聽上病，以禮選引。何有上欺天子，中誣方伯，下誑吏民！扶輔耄亂，政自己出，雖幸無闕，罪已不容於誅矣。為人謀而不忠，愛人而以姑息，凡人不可，況於君子乎？上令興負貪昧之罪，子被署用之愆，章問洶赫，父子湮沒。執事如此，謂禮義何？稜宜禁固終身，中原非是。

#@

《太原周黨》

太原周黨伯況，少為卿佐發黨過於人中辱之。黨學《春秋》長安，聞報讎之義，輟講下辭歸報讎。到與卿佐相聞，期鬭日，卿佐多從正往，使卿佐先拔刀，然後相擊。佐欲直，令正擊之，黨被創，困之，佐服其義勇，箯輿養之；數日蘇興，乃知非其家，即徑歸。其立勇果，乃至於是。

謹按《孝經》：「身體髮膚，受之父母，不敢毀傷，孝之始也。」樂正子春下堂而傷足，三月不出，既瘳矣，猶有憂色。身無擇行，口無擇言，脩身慎行，恐辱先也。而伯況被發，則得就業，卿佐雖云凶暴，何緣侵己？今見辱者，必有以招之，自取焉，何尤於人？親不可辱，在我何傷？讎者，謂為父兄耳，豈以一朝之忿而肆其狂怒者哉？既遠《春秋》之義，殆今先祖不復血食，不孝不智，而兩有之；歸其義勇，其義何居？

#@

《汝南陳茂》

汝南陳茂君因為荊州刺史，時南陽太守灌恂，本名清能，茂不入宛城，引車到城東，為友人衛修母拜，到州。恂先是茂客，仕蒼梧還，到修家，見修母婦，說修坐事繫獄當死。因詣府門，移辭乞恩，隨輩露首，入坊中，容止嚴恪，鬚眉甚偉。太守大驚，不覺自起，立賜巾延請，甚嘉敬之，即焉出修，南陽士大夫謂恂能救解修。茂彈繩不撓，修竟極罪，恂亦以它事去。南陽疾惡殺修，為之語曰：「衛修有事，陳茂治之；衛修無事，陳茂殺之。」

謹按：《春秋》：「王人之微，處于諸侯之上。」坐則專席，止則專館，朱軒駕駟，威烈赫奕。就恂素為官速謗，當便入傳，引見詰問，紏其贓狀，以時列聞。文王日昃不暇食，周公坐而俟旦，且非為己私，皆公也。何有忘百姓塗炭之急，便迺光昭舊交之門乎？鮑宣州牧，行部多宿下亭，司直舉劾，以為輕威損命，坐之刑黜。今茂泯棄天常，進止由己。孰使毀之？小人譽之，自我為之，古人病諸，以為大譏。茂與修善，由鴟鴞之愛其子，適所以害之者。

#@

《度遼將軍安定皇甫規》

度遼將軍安定皇甫規威明，連在大位，欲退避弟，數上病，不見聽。會友人上郡太守旻物故，規素縞到下亭迎喪，發服送之。因令客密告并州刺史胡芳，言規擅遠軍營，赴私違公，當及舉奏。荅曰：「威明欲得避弟，故作激發。我為朝廷惜其功用，何能為此私家計耶？」規為中郎將，督并、涼、益三州，時有黨事，懼見及，因先自上言：「臣前薦故太常張煥，才任將帥，是附黨也。又臣論輸左校時，太學生張鳳等上書訟臣，是為黨人所附也。昔有畏舟危而自投水，蓋憂難與處樂其亟決。」

謹按：《詩》云：「淑人君子，其儀不忒。其儀不忒，正是四國。」《傳》曰：「一心可以事百君，百心不可事一君。」《論語》：「夫子溫、良、恭、儉、讓以得之。」立朝忘家，即戎忘身。身且忘之，況於弟乎！方殊俗越溢，大為邊害，朝廷比辟公旰食。規義在出身，折衝弭難；而誅伐已定，當見鎮慰。何有挾功，苟念去位？弟實雋德，不患無位。而徒闒茸，何所堪施？彊推轂之，亂儀干度。孝武皇帝為驃騎將軍霍去病治弟舍，勑令視之，曰：「匈奴不滅，何以家為？」去病外戚末屬，一切武夫，尚能抗節洪毅，而規世家純儒，何獨負哉？又以黨事先自勞衒。如有白驗，其於及己，而形兆求不可得，唯是從，何憚於病？曰：「畏舟之危，自投於水，憂難於處樂其亟決。」主幸必不坐。《太誓》有云：「民之所欲，天必從之。」「天作孽，猶可違；自作孽，不可逭。」人之所忌，炎自取之。蓋、嚴、楊惲，勳著王室，言事過差，皆伏大辟，以隆主威，抑驕侵也。規顧弟，私也；離局，姦也；誘巧，詐也；畏舟，慢也。四罪是矣，殺決可也。

#@

《南陽五世公》

南陽五世公為廣漢太守，與司徒長史叚遼叔同歲。遼叔太子名舊，才操鹵鈍，小子髡既見齒鄉黨。到見股肱曰：「太守與遼叔同歲，恩結締素，薄命早亡，幸來臨郡，今年且以此相饒，舉其子，如無罪，得至後歲貫魚之次，敬不有違。」有主簿柳對曰：「明府謹終追遠，興微繼絕；然舊實不如髡，宜可授之。」世公於是厲聲曰：「丈夫相臨，兒女尚欲舉之，何謂高下之間耶？釋兄用弟，此為故殃段氏之家，豈稱相遭遇之意乎？」竟舉舊也。世公轉換南陽，與東萊太守蔡伯起同歲，欲舉其，起自乞子瓚尚弱，而弟琰幸以。是歲舉琰，明年復舉瓚。瓚十四未可見眾，常稱病，遣詣生，交到十八，乃始出治劇平春長。上書：「臣甫弱冠，未任宰御，乞留宿衛。」尚書劾奏：「增年受選，減年避劇，請免瓚官。」詔書：「左遷武當左尉。」會車騎將軍馮緄南征武陵蠻、夷，緄與伯起同時公府辟，瓚為軍曲候。瓚歸臥家，軍功除新陽長，官至下邳相。

謹按古無孝廉，唯有貢士。貢士恩義，經傳無以也。春秋諸侯朝覲會遇，大夫亦豫其好。《禮記》曰：「大夫三月葬，同位畢至。」此言謹終悼亡，不說子弟當見寵拔也。魯有右成叔聘衛，右宰穀留而觴之，陳樂而不樂，酒酣而不飲，送以璧，其妻孥，𨽦宅而居之，分祿而食之，其子長乃辟。孔子稱：「可寄百里之命，託六尺之孤，臨大節而不可奪。」相於之義，具於此矣。語有曰：「白頭如新，交蓋如舊。」簞食壺漿，會於樹陰。臨別眷眷，念在報效。何有同歲相臨而可拱默者哉？《春秋》因其可褒而褒之，若乃世公二郡之舉，斯為過矣。然世人亦多淺薄，在者無之，亡者無顧覆之施，飢寒緩急，視之若遺。非徒如此而已，至有可否之際，受刑誅者。人各有心，兩不得中。夫孝廉平除，則有社稷民人，傷及民人，實宜料度，以為後圖。

#@

《汝南戴幼起》

汝南戴幼起，三年服竟，讓財與兄，將妻子出客舍中，住官池田以耕種。為上計史，獨車載衣資，表汝南太守上計史戴紹車。後舉孝廉，為陝令。

謹按：《禮》有東宮西宮，辟子之私，不足則資，有餘亦歸之於宗也。此言兄弟無離異之義也。凡讓財者類與弟，子弟尚幼，恩情注，希有與兄。既出之日，可居冢下。冢無屋，宗家猶有羸田廬田，可首粥力者耳，何必官池客舍？推獨車，復表其上，為其飾偽，良亦昭。辟有薛孟嘗者，與弟子共居，弟子常求分，力不能止，固乃聽之，都與，奴婢引其老者，曰：「與我共事，汝不能使之。」田屋取其荒壞者，曰：「我少時所作買，意所戀也。」器物取其久者，曰：「我服食久，身口安之也。」外有共分之名，內實十三耳。子弟無幾盡之，輒復更分，如此者數。傳稱袁盎三兄子分而供其公家之費，此則然矣。《論語》：「泰伯三讓，民無得而稱之焉。」何有讓數十萬，畏人而不知，欲令皦皦，乃如是乎？方之袁、薛，差以千里。凡同居，上也；通有無，次也；讓，其下耳。況若幼起，仍斯不足貴矣。

#@

《江夏太守河內趙仲讓》

江夏太守河內趙仲讓，舉司隸茂材，為高唐令，密乘轝車，徑至高唐，變易名姓，止都亭中十餘日。默入市里，觀省風俗，已，呼亭長問：「新令為誰？從何官來？何時到也？」曰：「縣已遣吏迎，垂有起居。」曰：「正我是也。」亭長怖，遽拜謁，竟，便具吏。其日入舍，乃謁府，數十日無故便去。為郡功曹所選，頗有不用，因稱狂，亂首走出府門。太守以其宿有重名，忍而不罪。後為大將軍梁冀從事中郎將，冬月坐庭中，向日解衣裘捕虱，已，因傾臥，厥形悉表露。將軍夫人襄城君云：「不潔清，當亟推問。」將軍嘆曰：「是趙從事，絕高士也。」他事若此非一也。

謹按：《詩》云：「不愆不忘，率由舊章。」《左氏傳》曰：「舊章不可無也。」凡張官置吏，為之律度，故能攝固其位，天下無覬覦也。今仲讓不先謁府，乃徑到縣，俱諜吏民，爾乃入舍。《論語》：「升車，必正立，執綏。不內顧。」不掩不備，不見人短見。《禮記》：「戶有二屨，不入。」「將上堂，聲必揚。」家且猶若此，況於長吏乎？君子之仕，行其道也。民未見德，唯詐是聞。遠薦功曹，策名委質，就有不合，當徐告退，古既待放，須起乃逝，何得亂道，進退自由，傲很天常，若無君父？《洪範》陳五事，以貌為首，《孝經》列三法，以服為先，仲讓居有田業，加之祿賜，勢可免凍餒之厄，未必須冬日之煖也。利不體皆此也。河內、殷之舊都，國分為三，康叔之風既激，而紂之化由存，其俗士大夫本矜好大言，而少實行。

#@

《十反》

《易》記「出處默語」，《書》美「九德咸事」，同歸殊塗，一致百慮，不期相反，各有云尚而已。是故伯夷讓國以採薇，展禽不去於所生；孔丘周流以應聘，長沮隱居而耦耕；墨翟摩頂以放踵，楊朱一毛而不為；干木息偃以藩魏，包胥重蠒而存郢；夷吾朱絃以三歸，平仲辭邑而濯纓；惠施從車以百乘，扈徒步而裸形；甯戚啇歌以干祿，顏闔踰墻而遁榮；高柴趣門以避難，季路求入而隕零；端木結駟以貨殖，顏回屢空而弗營；孟獻高宇以美室，原憲蓬門而株楹。《傳》曰：「人心同，有其面。」古今行事，是則然矣，比其舛曰《十反》。

#@

《太尉沛國劉矩》

沛國劉叔方，父字叔遼，累祖，學敦，土名不休揚，又無力，仕陵。叔方雅有高問，遠近偉之，州郡辟請，未嘗荅命，往來京師，委質通門。太尉徐防、太傅桓焉二公，嘉其孝敬，慰愍契闊，為之先後，叔遼由此辟公府博士，徵議郎。叔方爾乃翻改志，以禮進退，三登台袞，號為宰。

#@

《陽翟令左馮翊田煇》

陽翟令左馮翊田煇叔都，兄威都，俱合純懿，不隕洪祚。叔都最為知名，郡常為察授之，煇恥越賢兄，懼不得免，因緣他疾，遂託病瘖。家人子，莫情，人數恐灼，持之有度。在舍，連陰雨，友人張子平、吉仲考等，密踰，奪取衣衾，窮夜獨處，迫切至，無聲饗，徒喑喑而。子平曰：「我、某公也，謂汝避兄耳，何意耶？天喪斯人，吾儕將何效乎？」相歔欷，哀動左右。間積四歲，威都果舉，遷安定長史，據輜垂緌，還歷鄉里，薦祀祖考。叔都沃醊神坐，頫仰因語。是月，司隸、太尉、大將軍同時並辟，為侍御史，舉茂才，不幸早隕。威都官至武都太守。

#@

《太尉掾汝南范滂》

太尉掾汝南范滂孟博，天資聰叡，辯於持論，舉孝廉、光祿主事，京師歸德，四方影附。父字叔矩，遭母憂，既葬之後，饘粥不贍。叔矩謂其兄弟：「《禮》不言事，辯杖而起。今俱匍匐號咷，上闕奠酹，下困餬口，非孝道也。」因將人客於九江，田種畜牧，多所獲，以解債，負土成冢，立祀。三年服闋，二兄仕進。叔矩以自替於喪紀，獨寢墳側，服制如初，哀猶未歇。郡舉至孝，拜中司勾章長，病去官，博士徵，兄憂不行。

#@

《司徒梁國盛允》

司徒梁國盛允字子翩，為議郎，慕孟博之德，貪樹於有禮，謂孟博：「公區區，欲辟大臣，宜令邑人廉薦。」孟博厲聲曰：「老夫年尊，絕意世事。又海內清高，當路非一。」退而告人：「子翩欲德我，我不受也。」子翩亦以恨，遂不得辟。孟博病去受事，而常幹宰相之職。

謹按《禮》：「父為士，子為天子。」武王建有周之號，謚大王、王季，言王業肇於此矣。越裳重九譯，獻白雉，周公薦陳祖廟，曰：「先人之德。」有天下，尊歸於父，此人道之極。前漢詔曰：「海內大亂，兵革並起，朕被堅執銳，自率士卒，犯危難，平暴亂，偃兵息民，天下大安，此皆太公之教訓也。今上尊號曰太上皇。」《春秋》之義，「因其可褒而褒之。」《孝經》曰：「敬其父則子悅。」叔矩則其孝敬，則粥身苦思，率禮無違矣。則其友于，則褒兄委榮，盡其哀情矣。則其學藝，則家法洽覽，誨人不倦矣。則其政事，則施於已試，靡有闕遺矣。君子百行，子產有四。凡在他姓，尚宜褒之，況於父乎！敬意之至，猶用夷悅，況於寵族乎？抗爽言以拒厚旨，抑所生以為己高，忍能厲然獨享其榮，若乃不令之下愚，流貨財於權嬖，此罪人也。田煇託疾，上也；劉矩屈體，次也；范滂、吾無取焉耳。

#@

《巴郡太守太山但望》

巴郡太守太山但望，伯門，為司徒掾，同產子作客殺繫，望自劾去，星行電征，數日歸，趨詣府，路首肉袒，辭謝太守太尉李固，謝與相見，頓頭流血，自說：「弟薄命早亡，以孤為託，無義方之教，自陷罪惡，自男穿既與知情，幸有微胤，乞以代之。」言甚哀切。李公達於原度，即活出之。

#@

《高唐令樂安周紏》

高唐令樂安周紏，孟玉，為大將軍掾，弟子使客殺人，捕得。太守盛亮陰為宿留，紏亦自劾去，詣府，亮與相見，不乞請，又不辭謝。亮告賓客：「周孟玉欲作抗直，不恤其親，我何能枉憲乎？」遂斃于獄。弟婦不哭死子而哭孟玉。世人誤之，猶以為高。

謹按：《春秋》：叔牙為慶父殺般、閔公，大惡之甚。而季子緣獄有所歸，不探其情，緩追逸賊，親親之道。州吁既殺其君，而虐用其人，石碏惡之，而厚與焉，大義滅親，君子猶曰：「純臣之道備矣。」於恩未也。君親無將，王誅宜耳。今二家之子，幸非元惡；但望誠心內發，哀情外露，義動君子，合禮中矣。周紏苟執果毅，忽如路人。昔樂羊為魏伐中山，歠其子羹，文侯壯其功而疑其心。秦西巴蜀命放獸，而孟氏旋進其位。麑猶不忍，況弟子乎？孟軻譏無惻隱之心。《傳》曰：「於厚者薄，則無所不薄矣。」

#@

《豫章太守汝南封祈》

豫章太守汝南封祈武興、泰山太守周乘子居，為太李張所舉，函封未發，張病物故。夫人於柩側下帷見六孝廉，曰：「李氏蒙國厚恩，據重任，咨嘉休懿，相授歲貢，上欲報稱聖朝，下欲流惠氓隸。今李氏獲保首領以天年終，而諸君各懷進退，未肯發引。妾幸有三孤，足統喪紀。正相追隨，蓬斅墳柏，何若曜德王室，昭顯亡者？亡者有靈，實寵賴之。歿而不朽，此其然乎？」於是周乘顧謂左右：「諸君欲行，周乘當止者，莫逮郎君，盡其哀惻。」乘與鄭伯堅即日辭行，祈與黃叔度、郅伯嚮、盛孔叔留隨轜柩。乘拜郎，遷陵長，治無異稱，意亦薄之。某官與祈相反，俱為侍御史、公車令，享相位焉。

謹按：《孝經》：「資於事父以事君。」「君親臨之，厚莫重焉。」《春秋國語》：「民生於三，事之如一。」《禮》：「斬衰，公、士、大夫眾生為其君。」乘雖見察授，函封未發，未離陪隸，不與賓于王，爵諸臨城社，民、神之主也，義當服懃，關其祀紀。夫人雖有懇切之教，蓋子不以從令為孝。而乘囂然要勒同儕，去喪即寵，謂能有功異也，明試無效，亦旋告退，安在其顯君父德美之有！

#@

《河內太守府廬江周景》

河內太守府廬江周景仲嚮，每舉孝廉，請之上堂，家人宴飲，皆令平仰，言笑宴宴，如是三四。臨發，贈以衣齊，皆出自中。子弟中外，過歷職署，踰於所望。曰：「移臣作子，於之何有！」

#@

《河內太守司徒潁川韓演》

河內太守司徒頴川韓演伯南，舉孝廉，唯臨辭，一與相見，無所寵拔，曰：「我已舉若，豈可令恩偏積於一門乎？」

謹按：《春秋左氏傳》：「夫舉無他也，唯善所在，親踈一也。」「祈奚稱其讎不為謟；立其子，不為比；舉其偏，不為黨。建一官而三物成。」晉國賴之，君子歸焉。蓋人君者闢門開窗，號咷博求，得賢而賞，聞善若驚，無適也，無莫也。周不綜臧否，而務蘊崇之，韓演不唯善是務，越此一概。夫不擇而疆用之，與可用而敗之，其罪一也。

#@

《安定太守汝南胡伊伯》

安定太守汝南胡伊伯、建平長樊紹孟建，俱為司空虞放掾屬，故遜位自劾還家，郡以伊為主簿，迎新太守，曰：「我是宰士，何可委質於二朝乎？」因出門名戶，占繫陳國。紹曰：「柳下惠不去父母之國，君子不辭下位。」獨行服事。後公黃瓊大以為恨，移書汝南，論正主者吏，絕紹文書，而更辟伊。

謹按：《春秋》尊公曰宰，其吏為士，言於四海無所不統焉。孟軻稱：「不枉尺以直尋，況於枉尋以直尺？」柳下惠不枉道以事人，故三黜而不去。孔子謂之不恭。今紹見編，會以禮遊引耳，其義不同於此。伊心明審，自求多福。近靈帝之末，司徒掾弘農董君考上名典，君事不得自劾，暫以家急假，太季崇請乞相見，頫領功曹，與俱班錄訖，乃遣。時公袁隗意亦非之，然彈紏。自是之後，彌以滋甚，郡用從事，縣用府吏，上下溷淆，良可穢也。《詩》云：「雖無老成人，尚有典刑。」國之大綱也，可不申勑小懲而大戒哉！

#@

《宗正南陽劉祖》

宗正南陽劉祖奉為郡屬曹吏，左騎校尉薛丞君卓為戶曹史，太守公孫慶當祠章陵，舊俗常以衣冠子孫，容止端嚴，學問通覽，任顧問者以為御史。時功曹白用劉祖，祖曰：「既託帝王肺腑，過聞前訓，不能備光輝胥附之任，而當側身陪乘，執策握革，有死而已，無能為役。」薛丞因前自白：「今明公垂出，未有御者，雖云不敏，敢充人之。」周旋進對，補察時闕，言出成謨，大見敬重；亦以祖為高，歲盡，俱舉孝廉。

謹按：《周禮‧保氏》：「掌藝之教，其一曰御。」《論語》曰：「吾何執？執御乎？」「衛，冉子僕。」有、政事之士，列于四友。然猶御者，不為役也。《春秋左氏傳》：「晉悼公即位，程鄭為乘馬御，訓群騶知禮。」今國家大駕，大僕親御，他出，奉車都尉，寧可復言執策握革，而辭讓之乎？凡黔首皆五帝子孫，何獨今之肺腑，當見優異也。宗廟之人，或在甽畝，人之化也，何日之有。舊時長吏質樸，子皆駕御，故曰從兒。君臣父子，其揆一也。臣不肯御，乎豈可然？公子遂偃蹇不使，下陵上替，能無亂乎？劉祖幸免罪戾，而見褒賞，公孫於是失政刑矣！

#@

《聘士彭城姜肱》

聘士彭城姜肱伯雅，京兆韋著休明，靈帝踐祚，太后臨朝，陳、竇以忠見害，中常侍曹節秉國之權，大作威福，冀寵名賢，以弭己謗。於是起家肱為犍為太守，著東海相。肱告其人：「吾以虛獲實，蘊藉聲價。盛明之際，尚不委質，況今政在家哉？」遂乘桴浮海，莫知其極。而著驩以承命，駕言宵征，民不見德，唯戮是聞，論輸左校。

謹按：《易》稱：「君子之道，或出或處，或默或語。」《傳》曰：「朝廷之人，入而不能出；山林之士，往而不能返。」言各有長也，孔子嘉虞仲、夷逸，作者七人，亦終隱約。姜肱高尚其事，見得思義，豈不綽綽有餘裕哉？韋著邁種其德，少有云補，可也；虐刑以逞，民心怨痛，德薄位尊，力小任重，古人懼旃，鮮能不及矣。

#@

《趙相汝南李統》

趙相汝南李統少幼，為冀州刺史況所奏耳目不聰明。股肱掾史咸用忿憤，欲詣闕自理。統聞知之，歷收其家，遣吏追，曰：「相久忝重任，負於素餐，年漸七十，《禮》在懸車，頃被疾病，念存首丘，比自乞歸，未見聽許。州家幸能為，相得去，實上願也。」居無幾，果徵。時冀州有疑獄，章帝見問統。統處當詳平，克厭上心，曰：「君大聰明，刺史侵君。」統曰：「臣受國厚恩，官尊祿重，不能自竭，有以報稱，久抱重疾，氣力羸露，耳聾目眩，守虛隕越，自分奄忽填壑，猥得承望闕廷，親見御座，不勝其喜，權時有瘳，辭出之後，必復故也，刺史不侵臣也。」上悅其遜，即日免況，拜統侍中。

#@

《司徒九江朱倀》

司徒九江朱倀以年老為司隸虞詡所奏耳目不聰明，見掾屬大怒，曰：「顛而不扶，焉用彼相！君勞臣辱，何用為？」於是東閤祭酒周舉曰：「昔聖帝明王，莫不歷象日月星辰，以為鏡戒。熒惑比有變異，豈能手書，密以上聞？」倀曰：「可自力也。」舉為創草：「臣聞《易》曰：『天垂象，見吉凶。』『觀乎天文以察時變。』臣竊見九月庚辰，今月丙辰，過熒惑於東井辟，金光輝合，并移時乃出。經術淺末，不曉天官，見其非常，昭昭再見，誠切怪之。誠懣憤。夫月者太陰，熒惑火星，不宜相干。臣聞盛德之主，不能無異，但當變改，有以供御。孔子曰：『雖明天子，熒惑必謀。』禍福之徵，慎察用之。孝宣皇帝地節元年，月蝕熒惑，明年有霍氏亂。孔子曰：『火上不可握，熒惑班變，不可息志，帝應其修無極。』此言熒惑火精，尤史家所宜察也。楚莊曰：『災異不見，寡人其亡。』今變異屢臻，此天以佑助漢室，覺悟國家也。臣誠懼史官畏忌，不敢極言，惟陛下深留聖思，按圖書之文，鑒古今之戒，召見方，親賢納忠，誠應人。宋景公有善言，熒惑徙舍，延益壽。況乎至尊，感不旋日！《書》曰：『天威棐諶。』言天德輔誠也。周公將沒，戒成王以左右常伯、常任、準人、綴衣、虎賁，言此五官，存亡之機，不可不謹也。臣願陛下思周旦之言，詳左右清禁之內，謹供養之官，嚴宿衛之身，申勑屢省，務知戒慎，以退未萌，以此無彊。謹匍匐自力，手書密上。」上覽倀表，嘉其忠謨，倀目數病，手能細書。詡案大臣，苟肆私意。詡坐上謝，倀蒙慰勞。

謹按：《論語》：「能以禮讓為國乎？何有？」「夫子溫、良、恭、儉、讓以得之。」《傳》曰：「心苟不競，何憚於病？」朱倀位極人臣，視事數年，訖無一言，彌縫時闕。又倀年且九十，足以惛憒，義當自引，以避賢路，就使有枉，欣以俟命耳。何能乃發忿，欲自提理。周舉為人謀而不忠，維訖匡陳，起自營衛。夫奉義順之謂禮，愛人而不以德，不可謂仁，信不由中，文辭何為？向遇中宗、永平之政，救罪不暇，何慰勞之有？李統內省不疚，進對溫雅，明主是察，終為長者。

#@

《蜀郡太守潁川劉勝》

蜀郡太守頴川劉勝季陵去官在家，閉門卻掃。歲時致敬郡縣，荅問而已，無所褒貶，雖自枝葉，莫力。太僕杜密周甫亦去北海相，在家，每至郡縣，多所陳說，牋記括屬。太守王昱頗厭苦之，語次：「聞得京師書，公卿舉故大臣劉季陵，高士也，當急見徵。」密知以見激，因曰：「明府在九重之內，臣吏惶畏天威，莫敢盡情。劉勝位故大夫，見禮上賓，俯伏甚於鱉蝟，冷澀比如寒蜒，無能往來，此罪人也。清雋就義，隱居篤學，時所不綜，而密達之；冤疑勳賢，成陳之罪，所折而密啟之，明府賞刑得中，令問休揚，雖自天然之姿，猶有萬分之一。《詩》不云乎：『雨我公田，遂我私。』人情所有，庶不為闕。既不善是，多見譏論，夫何為哉？」於是昱甚悅服，待之彌厚。

謹按：《論語》：「澹臺滅明非公事未嘗至於偃之室也。」「君子思不出其位。」孟軻亦以為「達則兼濟天下，窮則獨善其身。」劉勝在約思純，其靜已甚，若時意宴及，言論折中，亦無嫌也。杜密婆娑府縣，干與王政，就若所云，猶有公私。既見譏切，不蹴坐謝負，而多伐善，以為己力，惟顏之厚，博而俗矣。

#@

《聲音》

《易》稱：「先王作樂崇德，殷薦之上帝以配祖考。」《詩》云：「鐘鼓鍠鍠，磬管鎗鎗，降福穰穰。」《書》曰：「擊石拊石，百獸率舞。」鳥獸且猶感應，「而況於人乎？況於鬼神乎？」

夫樂者，聖人所以動天地、感鬼神、按萬民、成性類者也。故黃帝作《咸池》，顓頊作《六莖》，嚳作《五英》，堯作《大章》，舜作《韶》，禹作《夏》，湯作《護》，武王作《武》，周公作《勺》。《勺》、言能斟勺先祖之道也，《武》、言以功定天下也，《護》、言救民也，《夏》、大承二帝也，《韶》、繼堯也，《大章》、章之也，《五英》、英華茂也，《六莖》、及根莖也，《咸池》、備矣。

其後周室陵遲，禮崩樂壞，諸侯恣行，競悅所習，桑間、濮上，鄭、衛、宋、趙之聲，彌以放遠，滔湮心耳，乃忘平和，亂政傷民，致疾損壽。重遭暴秦，遂以闕忘。漢興，制氏世掌大樂，頗能紀其鏗鏘，而不能說其義。武帝始定郊祀、巡省告封，樂官多所增飾，然雅，故繼其條暢曰《聲音》也。

昔皇帝使伶倫自夏之西、崑崙之陰，竹於嶰谷生，其竅者，斷兩節而吹之，為黃鐘之管，制十二，以聽鳳之鳴，其雄鳴為六，雌鳴亦為六。天地之風氣正而十二律之，五聲於是乎生，八音於是乎出。聲者，宮、啇、角、徵、羽也。音者，土曰塤，匏曰笙，革曰鼓，竹曰管，絲曰絃，石曰磬，金曰鐘，木曰柷。《詩》曰：「鶴鳴九皋，聲聞于天。」《書》：「八音克諧，無相奪倫。」由是言之，聲本音末也。

#@

《商》

謹按：劉歆《鐘律書》：「啇者、章也，物成熟，可章度也。」五行為金，五常為義，五事為言，凡歸為臣。

#@

《角》

謹按：劉歆《鐘律書》：「角者、觸也，物觸地而出，戴芒角也。五行為木，五常為仁，五事為貌，凡歸為民。」

#@

《宮》

謹按：劉歆《鐘律書》：「宮者、中也，居中央，暢四方，倡始施生，為四聲綱也。五行為土，五常為信，五事為思，凡歸為君。」

#@

《徵》

謹按：劉歆《鐘律書》：「徵者、祉也，物盛大而繁祉也。五行為火，五常為禮，五事為視，凡歸為事。」

#@

《羽》

謹按：劉歆《鐘律書》：「羽者、宇也，物聚藏，宇覆之也。」五行為水，五常為智，五事為德，凡歸為物。故聞其宮聲，使溫潤而廣大；聞其啇聲，使人方正而好義；聞其角聲，使人整齊而好禮；聞其徵聲，使人惻隱而博愛；聞其羽聲，使人善養而好施。宮聲亂者，則其君驕；啇聲錯者，則其臣壞；角聲繆者，則其民怨；徵聲洪者，則其事難；羽聲差者，則其物亂。春宮秋律，百卉必彫；秋宮春律，萬物必榮；夏宮冬律，雨雹必降；冬宮夏律，雷必發聲。夫音樂至重，所感者大。故曰：「知禮樂之情者能作，識禮樂之文者能述。作者之謂聖，述者之謂明，明聖者、述作之謂也。」

#@

《塤》

謹按：《世本》：「暴辛公作塤。」《詩》云：「天之誘民，如塤如箎。」塤、燒土也，圍五寸半，長三寸半，有四孔，其二通，凡為六孔。

#@

《笙》

謹按：《世本》：「隨作笙。」長四寸，十二簧，像鳳之身，正月之音也，物生故謂之笙。《詩》云：「我有嘉賓，鼓瑟吹笙。」大笙謂之𥲀，小者謂之和。

#@

《鼓》

謹按：《易》稱：「鼓之以雷霆」，「聖人則之。」不知誰所作也。鼓者、郭也，春分之音也。萬物郭皮甲而出，故謂之鼓。《周禮》六鼓，雷鼓八面，路鼓四面，、睪鼓、晉鼓皆二面。《詩》云：「擊鼓其鏜。」《論語》：「小子鳴鼓而攻之，可也。」

#@

《管》

謹按：《詩》云：「嘒嘒管聲。」「簫管備舉。」《禮‧樂記》：「管、漆竹長一尺，六孔，十二月之音也。物貫地而牙，故謂之管。」《尚書大傳》：「舜之時，西王母來獻其白玉琯。」昔章帝時，零陵文學奚景，於冷道舜祠下得生白玉管。知古以玉為管，後乃易之以竹耳。夫以玉作音，故神人和，鳳皇儀也。

#@

《瑟》

謹按：《世本》：「宓羲作，八尺一寸，四十五絃。」《黃帝書》：「泰帝使素女鼓瑟而悲，帝禁不止，故破其瑟為二十五絃。」《春秋》：「師曠為晉平公奏清徵之音，有玄鶴二八從南方來，進於廊門之扈。再奏之而成列，三奏之，則延鵛而鳴，舒翼而舞。音中宮啇，聲聞于天。平公大說，坐者皆喜。平公提觴而起，為師曠壽，反坐而問曰：『音莫悲於清徵乎？』師曠曰：『不如清角。』平公曰：『清角可得聞乎？』師曠曰：『不可。昔黃帝駕象車，交龍，畢方並轄，蚩尤居前，風伯進掃，雨師灑道，虎狼在，後，䖝蛇伏地，大合鬼神於太山之上，作為清角。今主君德薄，不足以聽之，聽之，將恐有敗。』平公曰：『寡人老矣，所好者音也，願遂聞之。』師曠不得已而鼓之，一奏之，有雲從西北起；再奏之，暴風亟至，大雨灃沛，裂帷幕，破俎豆，墮廊瓦，凡坐者散走。平公恐懼，伏于室惻，身遂疾痛，晉國大旱，赤地三年。故曰：不務德治而好五音，則窮身之事也。」今瑟長五尺五寸，非正器也。

#@

《磬》

謹按：《世本》：「毋句作磬。」《尚書》：「豫州錫貢磬錯。」《詩》云：「笙磬同音。」《論語》：「子磬擊於衛，有荷蕢而過者，曰：『有心哉！』」

#@

《鐘》

謹按：《世本》：「垂作鐘。」秋分之音也。《詩》：「鼓鐘于宮，聲聞于外。」《論語》云：「樂云樂云，鐘鼓云乎哉！」周景王將鑄大鐘，單穆公諫：「夫先王之制鐘也，大不出均，重不過石，律度量衡於是乎生，小大器用於是乎出，故聖人慎之。今王作鐘，聽之弗及，比之不度，鐘磬不可以知和，制度不可以出節，無益於樂，而鮮民財，將焉用之！」

#@

《柷》

謹按：《禮樂‧記》：「柷、漆桶，方畫木，方三尺五寸，高尺五寸，中有椎，上用柷止音為節。」《書》曰：「合止柷敔，笙鏞以間。」聲所以五者，繫五行也；音所以八者，繫八風也。《傳》曰：「八音之變，不可勝聽也。」由經五藝六，而其枝別葉布，繁華無已也。

#@

《琴》

謹按：《世本》：「神農作琴。」《尚書》：「舜彈五絃之琴，歌《南風》之詩，而天下治。」《詩》云：「我有嘉賓，鼓瑟鼓琴。」雅琴者、樂之統也，與八音並行。然君子所常御者，琴最親密，不離於身，非必陳設於宗廟鄉黨，非若鐘鼓羅列於虡懸也。雖在窮閻陋巷、深山幽谷，猶不失琴。以為琴之大小得中而聲音和，大聲不譁人而流漫，小聲不湮滅而不聞，適足以和人意氣，感人善心。故琴之為言禁也，雅之為言正也，言君子守正以自禁也。夫以正雅之聲，動感正意，故善心勝、邪惡禁。是以古之聖人君子，慎所以自感，因邪禁之適，故近之。間居則為從容以致思焉，如有所窮困，其道閉塞，不得施行，及有所通達而用事，則著之於琴，以杼其意，以示後人。其道行和樂而作者，命其曲曰《暢》。《暢》者、言其道之美暢，猶不敢自安，不驕不溢，好禮不以，暢其意也。其遇閉塞，憂愁而作者，命其曲曰《操》。《操》者、言遇菑遭害，困厄窮迫，雖怨恨失意，猶守禮義，不懼不懾，樂道而不失其操者也。伯子牙方鼓琴，鍾子期聽之，而意在高山，子期曰：「善哉乎！巍巍若太山。」頃之間而意在流水，鍾子又曰：「善哉乎！湯湯若江、河。」子期死，伯牙破琴絕絃，終身不復鼓，以為世無足為音者也。今琴長四尺五寸，法四時五行也。七絃者、法七星也。

#@

《空侯》

謹按：《漢書》：孝武皇帝賽南越，禱祠太乙、后土，始用樂人侯調，依琴作坎坎之樂，言其坎坎應節奏也。侯以姓冠章耳。或說：空侯取其空中。琴瑟皆空，何獨坎侯耶？斯論是也。《詩》云：「坎坎鼓我。」是其文也。

#@

《箏》

謹按：《禮‧樂記》：「五絃，筑身也。」今并、涼二州箏形如瑟，不知誰所改作也。或曰：秦蒙恬所造。

#@

《筑》

謹按：《太史公記》：「燕太子丹遣荊軻欲西刺秦王，與客送之易水，而設祖道。高漸離擊筑，荊軻和歌，為濮上音，士皆垂髮涕泣。後為羽聲慷慨，而索瞋目，髮盡上指冠。荊軻入秦，事敗而死，漸離變名易姓為人庸保，匿作於宋子。久之，作苦，聞其家堂上客擊筑，伎癢，不能出言，曰：『彼有善不善。』從者告其主，曰：『彼庸乃知音，竊言是非。』家丈人作樂，召前使擊筑，一坐稱美，賜酒。而漸離念久畏約毋窮已時，乃退，出裝匣中筑與其善衣，更容貌而前，莫不驚愕，下與亢禮，以為上客。使擊筑歌，無不涕泣而去者。宋子客傳之，聞於秦始皇。始皇召見，人有識者，乃高漸離。始皇惜其善擊筑，重殺之，乃矐其目。使擊筑，未嘗不稱善。稍益近之，漸離乃以鈆置筑木中，後進得近，舉筑扑始皇，不中。於是遂誅。」

#@

《缶》

謹按：《易》稱：「日昃之離，不鼓缶而歌。」《詩》云：「坎其擊缶，宛丘之道。」缶者、瓦器，所以盛漿，秦人鼓之以節歌。《太史公記》：「趙惠文王與秦昭王會於澠池，秦王飲酒酣，曰：『寡人竊聞趙王好音，請奏瑟。』趙王鼓瑟。秦御史前曰：『某日秦王與趙王會飲，令趙王鼓瑟。』藺相如前曰：『竊聞秦王善為秦聲，請奏缶以相樂。』秦王怒，不許。於是相如進曰：『五步之內，相如請得以頸血濺大王矣！』左右欲刃相如，張目叱之，皆靡。於是秦王不懌，為一擊缶。相如顧召御史書曰：『秦王為趙王擊缶』也。」

#@

《笛》

謹按：《樂記》：「武帝時丘仲之所作也。笛者、滌也，所以蕩滌邪穢，納之於雅正也。」長二尺四寸，七孔，其後又有𦍑笛。馬融《笛賦》曰：「近世雙笛從𦍑起，𦍑人伐竹木及已。龍鳴水中不見後，截竹吹之音相似。剡其上孔通洞之，材以當撾便易特。京君明賢識音律，故本四孔加以一，君明所加孔後出，是謂啇聲五音。」

#@

《批把》

謹按：此近世樂家所作，不知誰也。以手批把，因以為名。長三尺五寸，法天地人與五行，四絃象四時。

#@

《竽》

謹按：《禮記》：「管三十六簧也，長四尺二寸。」今二十三管。

#@

《簧》

謹按：《世本》：「女媧作簧。」簧、笙中簧也。《詩》云：「吹笙鼓簧，承筐是將。」

#@

《籥》

謹按：《周禮》：「籥師氏掌教國子吹籥。」《詩》云：「以籥不僣。」籥、樂之器竹管三孔，所以和眾聲也。

#@

《篪》

謹按：《世本》：「蘇成公作篪。」管樂，十孔，長尺一寸。《詩》云：「伯氏吹塤，仲氏吹篪。」

#@

《簫》

謹按：《尚書》：舜作，「簫《韶》九成，鳳凰來儀。」其形參差，像鳳之翼，十管，長一尺。

#@

《籟》

謹按：《禮‧樂記》：「三孔籥也。大者謂之產，其中謂之仲，小者謂之箹。」

#@

《菰》

謹按：《漢書》舊注：「菰、吹鞭也。」菰者、憮也，言其節憮威儀。

#@

《荻》

謹按：《漢書》注：「荻、䇶也。」言其聲音荻荻，名自定也。

#@

《窮通》

《易》稱：「懸象著明，莫大乎於日月。」然時有昏晦。《詩》美：「滔滔江、漢，南北之紀。」然時有壅滯。《論語》：「固天縱之，莫盛於聖。」然時有困否。日月不失其體，故蔽而復明；江、漢不失其源，故窮而復通；聖久不失其德，故廢而復興。非唯聖人俾爾亶厚，夫有恆者亦允臻矣。是故君子厄窮而不閔，勞辱而不苟，樂天知命，無怨尤焉，故錄先否後喜曰《窮通》也。

#@

《孔子》

孔子困於陳、蔡之間，七日不嘗粒，藜羹不糝，而猶絃琴於室。顏回釋菜於戶外，子路、子貢相與言曰：「夫子逐於魯，削迹於衛，拔樹於宋，今復見厄於此。殺夫子者無罪，籍夫子者不禁；夫子絃歌鼓儛，未嘗絕音。蓋君子之無恥也若此乎？」顏淵無以對，以告孔子。孔子恬然推琴，喟然而嘆曰：「由與賜、小人也。召，吾語之。」子路與子貢入，子路曰：「如此可謂窮矣。」夫子曰：「由，是何言也？君子通於道之謂通，窮於道之謂窮。今丘抱仁義之道，以遭亂性之患，其何窮之為？故內省不疚於道，臨難而不失其德。大寒既至，霜雪既降，吾是以知松柏之茂也。昔者桓公得之莒，晉文公得之曹，越得之會稽，陳、蔡之厄，於立其幸乎？」自衛反魯，刪《詩》、《書》，定《禮》、《樂》，制《春秋》之義，著素王之法，復相定公，會于夾谷，昭舊以正其禮，抗辭以拒其侮，齊人謝過，來歸鄆、讙、龜陰之田焉。

#@

《孟軻》

孟軻受業於子思，既通，游於諸侯，所言皆以為迂遠而闊於事情，然終不屈道趣舍，枉尺以直尋。嘗仕於齊，位至卿，後不能用。

孟子去齊，尹士曰：「不識王之不可以為湯、武，則是不明也；識其不可，然且至，則是干祿也。千里而見王，不遇故去，三宿而後出晝，是何濡滯也？」軻曰：「夫尹士烏知予哉？千里而見王，是予所欲也；不遇故去，豈予所欲哉？予不得已也。予三宿而出晝，於予心猶以為速，王庶幾改諸。王如改之，則必反予。夫出畫而王不予追也，予然後浩然有歸志。」

魯平公駕，將見孟子，嬖人臧倉謂曰：「何哉，君所謂輕身以先於匹夫者？以為賢乎？」樂正子曰：「克告於君，君將為來見也，嬖人有臧倉者沮君，君是以不果。」曰：「行，或使之；止，或尼之。行止，非人之所能也。吾不遇於魯侯，天也。臧氏之子焉能使予不遇哉？」

又絕糧於鄒、薛，困殆甚，退與萬章之徒序《詩》、《書》、仲尼之意，作書中、外十一篇，以為：「聖王不作，諸侯恣行，處士橫議，楊朱、墨翟之言盈於天下。天下之言不歸楊，則歸墨。楊氏為我，是無君也；墨氏兼愛，是無父也。無父無君，是禽獸也。楊、墨之道不息，孔子之道不著，是邪說誣民，充塞仁義也。仁義充塞，則率獸食人，人將相食也。吾為此懼，閑先王之道，距楊、墨，放淫辭，正人心，熄邪說，以承三聖者。予豈好辯哉？予不得已也。」梁惠王復聘請之，以為上卿。

#@

《孫況》

孫況，齊威、宣王之時，聚天下賢士於稷下，尊寵。若鄒衍、田駢、淳于髡之屬甚眾，號曰列大夫，皆世所稱，咸作書刺世。是時，孫卿有秀才，年十五始來遊學。諸子之事皆以為非先王之法也。孫卿善為《詩》、《禮》、《易》、《春秋》。至襄王時，而孫卿最為老師。齊尚循列大夫之缺，而孫卿三為祭酒焉。齊人或讒孫卿，乃適楚，楚相春申君以為蘭陵令。人或謂春申君：「湯以七十里，文王以百里。孫卿、賢者也，今與之百里地，楚其危乎？」春申君謝之，孫卿去之，游趙，應聘於秦。

是時，七國交爭，尚於權詐；而孫卿守禮義，貴術籍。雖見窮擯，而猶不黜其志。作書數十篇，疾濁世之政，國亂君危相屬，不遵大道而營乎巫祝，信禨祥。蘇秦、張儀以邪道說諸侯，以大貴顯，隨而笑之曰：「夫不以其道進者，必不以其道士。」又小五伯，以為仲尼之門羞稱其功。

後客或謂春申君曰：「伊尹去夏入殷，殷王而夏衰；管仲去魯入齊，魯弱而齊疆。故賢者所在，君尊國安。今孫況、天下賢人，所去之國，其不安乎？」春申君使請孫況，況遺春申君書，刺楚國，因為歌賦以遺春申君，因不得已，乃行，復為蘭陵令焉。

#@

《虞卿》

虞卿、游說之士也，一見趙孝成王，賜黃金百鎰，白璧一雙。再見拜為上卿，故號為虞卿。其後，范雎之仇魏齊亡過平原君，於是秦昭王請平原君，願為布衣之交，與飲數日，請曰：「周文王得呂尚而以為太公，齊桓得管夷吾而以為仲父，今范君亦寡人之叔父也。范君之仇在君之家，願使人取其頭。不然，吾不出君於關。」平原君曰：「貴而交者，為賤也；富而友者，為貧也。夫魏齊者、勝之交也。在，固不出，況今又不在臣所乎？」昭王乃遺趙王書曰：「范君之仇魏齊在平原君家，王使人疾持其頭來。不然，吾舉兵而伐趙，又不出王之弟於關。」趙孝成王乃卒圍平原君家，急，魏齊夜亡出，見趙相虞。虞卿度趙王終不可說，乃解其印，與魏齊，閒行，念諸侯莫可以赴急者，乃復走大梁，欲因信陵以至楚。而信陵君聞之，畏秦，猶與未肯見，曰：「虞卿何如人哉？」時侯嬴在傍，曰：「人固未易知，知人亦未易也。夫虞卿一見趙王，賜白璧一雙、黃金百斤；再見，拜為上卿；三見平受相印，萬戶侯。當是之時，天下爭知之。夫魏齊窮困過虞卿，虞卿不敢重爵祿之尊，解相印，捐萬戶侯而閒行。以急士窮而歸公子，公子曰『何如人』，知人固未易也。」信陵君大慚，駕如野迎之。魏齊間信陵君之初重見之，大怒而自刎。趙王聞之，卒取其頭與秦，秦乃遣平原君。虞卿遂留於魏。魏、趙畏秦，莫復用。困而不得意，乃著書八篇，號《虞氏春秋》焉。

#@

《孟嘗君》

孟嘗君逐於齊，見反，譚子迎於𣻱，曰：「君怨於齊大夫？」孟嘗君曰：「有。」譚子曰：「如意則殺之乎？夫則又爭歸之；貧賤則人爭去之。此物之，理之固然也，願君勿怨。請以市論，朝而盈焉，夕而虛焉，非朝愛之而夕憎之也，求在故往，亡故去。」孟嘗君曰：「謹受命。」於是削所怨者名而已。

#@

《韓信》

韓信常從南昌亭長食，數月，亭長妻患之，乃晨早食。食時信往，不為具食。信亦知意，遂絕去。釣城下，有一漂母見信飢，飯之，竟漂數十日。信曰：「吾必重報母。」母怒曰：「大丈夫不能自食，吾哀王孫耳，豈望報乎！」淮陰少年有侮信者，曰：「君雖姣麗，好帶長劍，能死，刺我；不能，則出我跨下。」於是信熟視之，俛出跨下，匍匐，一市人皆笑，以為信怯。後佐命大漢，功冠天下，封為楚王。賜所食母千金，及亭長與百錢，「公、小人也，為德不竟。」召辱之少年，以為中尉，告諸侯將相曰：「此人、壯也，方辱我時，豈不能殺之？殺之無名，故忍於此也。」

#@

《韓安國》

韓安國為梁中大夫，坐法抵，蒙獄吏田甲辱安國。安國曰：「死灰獨不復燃乎？」田甲曰：「燃則溺之。」居無幾，梁內史缺，孝景皇帝遣使者即拜安國為內史，起徒中為二千石。田甲亡。安國曰：「甲不就官，我滅乃宗。」甲肉袒謝。安國笑曰：「公等可與治乎？」卒善遇之。

#@

《李廣》

李廣去雲中太守，屏居藍山中射獵。當夜從一騎出，飲田間，還，霸呵止廣，廣騎曰：「故李將軍。」尉曰：「今將軍得夜行，何故也！」宿亭下。居無何，匈奴入遼，大為邊害，於是孝武皇帝乃召廣為北平太守，廣請霸陵尉與俱，至軍斬之，上書謝罪。報曰：「將軍者、國之爪牙也，《司馬法》曰：『登車式，遭喪不服，振旅撫師，以征不服；率三軍心，同戰士之力，故怒形則千里竦，威振則萬物伏；是以名聲暴於夷、貊，威稜憺乎鄰國。』報忿除害，捐殘去殺，朕之所圖於將軍。乃免冠徒跣，稽顙請罪，豈稱朕之指哉！」

#@

《太尉沛國劉矩》

太尉沛國劉矩叔方為尚書，失將軍梁冀意，遷常山相，去官。冀妻兄孫禮為沛相，矩不敢還鄉里，訪友人彭城環都，玉都素敬重矩，欲得其意，喜於見歸，為除處所，意氣周密。人有請玉都者：「禍至無日，何宜為其主乎？」玉都因事遠出，家人不復占問，暑則鬱蒸，寒則凜凍，且飢且渴，如此一年。矩素直亮，眾談同愁。冀亦舉寤，轉薄為厚，上補從事中郎，復為尚書令，五卿三公，國光鎮，玉都慚悔自絕。

#@

《司徒中山祝恬》

司徒中山祝恬字休，公車徵，道得溫病。過友人鄴令謝著，不通，因載病去。至汲，積六七日，止客舍中。諸生曰：「今君所苦沈結，困無醫師。聞汲令好，欲往語之。」恬曰：「謝著、我舊友也，尚不相見視；汲令初不相知，語之何益？死生命也，醫藥曷為？」諸生事急，坐相守，吉凶莫見收舉，便寺門口白。時令汝南應融義高聞之驚愕，嚴便出，徑詣床蓐，手自收摸，對之垂涕，曰：「休不世英才，當為國家幹輔。人何有生相者，默止客舍，不為人所知，邂逅不自貞哉！家上有尊老，下有弱小，願相隨俱入解傳。」伯休讓，融遂不聽，歸取衣車，厚其薦蓐，躬自御，手為丸藥，口嘗饘粥，身自分熱。三四日間，加甚劣極，便制衣棺器送終之具。後稍加損，謂伯休：「吉凶不諱，憂怖交心，間粗作備具。」相對悲喜，宿止傳中。數十餘日，伯休彊健，入舍後，室家酣宴，乃別。伯休到拜侍中尚書、豫章太守、大將軍從事中郎。義高為守，八年，遭母喪，停柩官舍，章百餘上，得聽行服。未闋，而恬拜司隸，薦融自代，歷典五郡，名冠遠近。著去鄴，淺薄流聞，不為公府所。

#@

《司徒潁川韓演》

司徒頴川韓演伯南為丹陽太守，坐從兄季朝為南陽太守刺探尚書，演法車徵，以非身中贓舋，道路聽其從容。至蕭，蕭令吳斌，演同歲也。未至，謂其賓：「到蕭乃一相勞。」而斌內之狴犴，堅其鐶挺，躬將兵馬，送之出境。從事汝南閻符迎之於杼秋，相得，令止傳舍，解其桎梏，入與相見，為餚異，曰：「明府所在流稱，今以公徵，往便原，不宜深入以介意。」意氣過於所望。到亦遇。其間無幾，演為沛相，斌去官。乃臨中台，首辟符焉。

#@

《太傅汝南陳蕃》

太傅汝南陳蕃仲舉去光祿勳，還到臨頴巨陵亭，從者擊亭卒數下，亭長閑門收其諸生人客，皆猒毒痛。欲復收蕃，蕃曰：「我故大臣，有罪，州郡尚當先請。今約勑兒客無素，幸皆坐之，何謂乃欲相及？」相守數時，會行亭掾至，困乃得免。時令范伯弟亦即殺其亭長。

蕃本召陵，父梁父令，別仕平輿，其祖河東太守，冢在召陵。歲時往祠，以先人所出，重難解亭，止諸冢舍。時令劉子興亦本凡庸，不肯出候，股肱爭之，爾乃會其冢上。蕃持板迎之，長跪。令徐乃下車，即坐，不命去板，辭意又不謙恪，蕃深忿之。令去，顧謂賓客：「平輿老夫何欲召陵令哉？不但為諸家故耶？而為小豎子所慢。孔子曰：『假我數年乎！』」其明年，桓帝赫然誅五侯鄧氏，海內望風草偃。子興以臟疾見彈，埋於當世矣。蕃起於家為尚書僕射、太中大夫、太尉。

謹按《尚書》曰：「人惟求舊。」《詩》云：「雖有兄弟，不如友生。」《論語》：「久要不忘平生之言。」《周禮》九兩，「交、以任得民」。是以隋會圖其身而不遺其友，鮑叔度其德而固推管子。厥後陵遲，彌已凋翫，《伐木》有鳥鳴之刺，《谷風》有棄予之怨。陳餘、張耳攜手遯秦，友猶父子。及據國爭權，還為豺虎。目漢所稱，王、貢彈冠，蕭、朱結綬，博、育復隙其終，始以交為難，況容悅偶合而能申固其好者哉？故長平之吏移於冠軍，魏其之客移於武安，鄭當、汲黯亦旋復然。翟公疾之，乃書其門：「一死一生，乃知交情。一貴一賤，交情乃見。」自古患焉，非直今也。韓信寵秩，出跨下之人，斯難能也。安國不念舊惡，合禮中平。李廣因威歸忿，非義之理。宣尼暨陳，皆降而復什，兼濟天下。唯虞卿逼於彊秦，獨善其身，纘述篇籍，垂訓後昆。昔子夏心戰臞，道勝如肥，何必高位豐爵以為融懿也？

#@

《祀典》

「子祭天地山川，歲徧。」《春秋國語》：「凡禘、郊、、報，此五者、國之典禮。加之以社稷山川，皆有功烈於民者也；及前哲令德之人，為質者也；及天之三辰，所昭仰也；地之，所生殖也；九州名山川澤，所出財用也。族也，不在祀典。」禮矣。《論語》：「非其鬼而祭，也。」又曰：「淫祀無福。」是泰山不享季氏，而《易》美西鄰之禴祭，蓋重祀而不貴牲，而不求華也。自高祖受命，郊祀祈望，世增。武帝尤敬鬼神，于時盛矣。至平帝時，宗已下及諸小神凡千七百所，今營泯，宰器闕亡。蓋物盛則衰，自然之道，天者欲反本也。故記敘神物曰《祀典》也。

#@

《先農》

《秋左氏傳》曰：「夏四月，三卜郊，不從，乃。獻子曰：『吾乃今而知有卜、筮。夫郊，祈農事也。是故啟蟄而郊，郊而後。耕而卜郊，宜其不從也。』」周四月，今，農之時也。孝文帝二年正月詔曰：「農、本，其開籍田，朕躬帥耕，以給宗廟粢。」民間名曰田官。古者，使民如借，故曰藉。

#@

《社神》

《說》：「社者、土地之主，土地廣博，不可徧敬，以為社而祀之，報功也。」《周禮》說：「二十置一社。」但為田祖報求。《詩》云：「乃立冢土。」：「以御田祖，以祈甘雨。」

《春秋左氏傳》曰：「共工有子曰勾龍，佐顓，平九土，為后土，故封為上公，祀以為社，祇。」

#@

《稷神》

「稷者、五穀之長，五穀眾多，不可徧祭，稷而祭之。」

《春秋左氏傳》：「有烈山氏之子曰柱，能殖䟽果，故立以為稷正也。周棄亦以為稷正也。周棄亦以為稷，自啇以來祀之。」禮緣生以事死，故社稷人祀之也，則祭稷穀，不得稷米，稷反自食也。而邾文公用繒子于次睢之社，司馬子魚諫曰：「古者，六畜不相為用，祭以為人也，民人、神之主也，用人，其誰享之？」《詩》云：「吉日庚午，既伯既禱。」豈復殺馬以祭馬乎？《孝經》之說於斯悖矣。米之神為稷，故以癸未日祠稷於西南，水勝火為金相也。

#@

《靈星》

俗說：縣令問主簿：「靈星在城東南，何法？」主簿仰荅曰：「唯靈星所以在東南者，亦不知也。」

《漢書‧郊祀志》：「高祖五年，初置靈星，祀后稷也。歐爵簸揚，田農之事也。」

謹按：祀典既以立稷，又有先農，無為靈星復祀后稷也。左中郎將賈逵說，以為龍第三有天田星，靈者、神也，故祀以報功。辰之神為靈星，故以壬辰日祀靈星於東南，金勝木為土相。

#@

《竈神》

《禮器記》曰：「臧文仲安知禮？燔柴於竈。竈者、老婦之祭也。故盛於盆，尊於瓶。」

《周禮說》：「顓頊氏有子曰黎，為祝融，祀以為竈神。」

謹按：《明堂月令》：「孟冬之月，其祀竈也。」五祀之神，王者所祭，古之神聖有功德於民，非老婦也。《漢記》：「南陽陰子方積恩好施，喜祀竈，臘日晨炊而竈神見，再拜受神，時有黃羊，因以祀之。其孫識，執金吾，封原鹿侯；興衛尉，鮦陽侯。家凡二侯，牧守數十。其後子孫常以臘日祀竈以黃羊。」

#@

《風伯》

《楚辭》說：「後飛廉使奔屬。」飛廉、風伯也。

謹按：《周禮》：「以●燎祀風師。」風師者、箕星也，箕主簸揚，能致風氣。《易》：「巽為長女也。」長者伯，故曰風伯。鼓之以雷霆，潤之以風雨，養成萬物，有功於人，王者祀以報功也。戍之神為風伯，故以丙戌日祀於西北，火勝金為木相也。

#@

《雨師》

《春秋左氏傳》說：「共工之子為玄冥師。」「鄭大夫子產禳於玄冥。」雨師也。

謹按：《周禮》：「以槱燎祀雨師。」雨師者、畢星也。《詩》云：「月離于畢，俾滂沱矣。」《易師封也》：「。」土中之眾者莫若水。眾者、師也。雷震百里，風亦如之，至於太山不崇朝而徧雨天下，異於雷風，其德散大，故雨獨稱師也。丑之神為雨師，故以己丑日祀雨師於東北，土勝水為火相也。

#@

《桃梗、葦茭、畫虎》

謹按：《黃帝書》：「上古之時，有荼與鬱壘昆弟二人，性能執鬼。度朔山上章桃樹，下簡閱百鬼，無道理，妄為人禍害，荼與鬱壘縳以葦索，執以食虎。」於是縣官常以臘除夕飾桃人，垂葦茭，畫虎於門，皆追效於前事，冀以衛凶也。

桃梗，梗者、更也，歲終更始受介祉也。《戰國策》、《齊語》：「孟嘗君將西入秦，諫者千數，而弗聽。蘇秦欲止，：『，過於濇上，有土偶焉，與桃，偶人曰：「子西岸之土也，埏，天霖雨，濇水至，則子殘矣。」曰：「。之土也，殘則復西岸耳。今子東國桃木也，削子以為人，隆雨下，濇水至，泆子而，汎汎將何如矣！」夫秦、四塞之國，譬若虎口，而入之，則不知其可。』孟嘗乃止。」

《春秋左氏傳》曰：「魯襄公朝楚，會楚康王卒，楚人使公親襚，公患之。叔孫穆叔曰：『祓殯而襚，則布帛也。』乃使巫以桃茢先祓殯，楚人弗禁，既而悔之。」「古者，日在北陸而藏冰，深山窮谷，其藏之也，黑牡秬黍，以享司寒。其出之也，桃弧棘矢，以除其災也。」

葦茭，《傳》曰：「萑葦有藂。」《呂氏春秋》：「湯始得伊尹，祓之於廟，薰以萑葦。」《周禮》：「卿大夫之子名曰門子。」《論語》：「誰能出不由戶？」故用葦者，欲人子孫蕃殖，不失其類，有如萑葦。茭者、交易，陰陽代興也。

虎者、陽物，百獸之長也，能執搏挫銳，噬食鬼魅。今人卒得惡遇，燒悟，虎皮飲之，擊其爪，亦能辟惡，此其驗也。

#@

《雄雞》

俗說：雞鳴將旦，為人起居。門亦昏閉晨開，扞難守固。禮貴報功，故門戶用雞也。

《青史子》書說：「雞者、東方之牲也。歲終更始，辨秩東作，萬物觸戶而出，故以雞祀祭也。」

太史丞鄧平說：「臘者、所以迎刑送德也。大寒至，常恐陰勝，故以戍日臘。戍者、溫氣也，用其氣日殺雞以謝刑德。雄著門，雌著戶，以和陰陽，調寒配水，節風雨也。」

謹按：《春秋左氏傳》：「周大夫賓孟適郊，見雄雞自斷其尾，歸以告景王曰：『憚其為犧也。』」《山海經》曰：「祠鬼神皆以雄雞。」魯郊祀常以丹雞，祀日：「以其朝聲赤羽，去魯侯之咎。」今人卒得鬼刺痱，悟，殺雄雞以傳其心上，病賊風者作雞散，東門雞頭可以治蠱。由此言之，雞主以禦死辟惡也。

#@

《殺狗磔邑四門》

俗說：狗別賓主，善守禦，故著四門，以辟盜賊也。

謹按：《月令》：「九門磔禳，以畢春氣。」蓋天子之城十有二門，東方三門，生氣之門也。不欲使死物見於生門，故獨於九門殺犬磔禳。犬者、金畜，禳者、卻也。抑金使不害春之時所生，令萬物遂成其性。火當受而長之，故曰「以畢春氣」。功成而退，木行終也。《太史公記》：「秦德公始殺狗磔邑四門，以禦蠱菑。」今人殺白犬以血題門戶，正月白犬血辟除不祥，取法於此也。

#@

《膢》

謹按：《韓子》書：「山居谷汲者，膢臘而買水。」楚俗常以十二月祭飲食也。又曰：「嘗新始殺也，食新曰膒膢。」

#@

《臘》

謹按：《禮傳》：「夏曰嘉平，殷曰清祀，周曰大蜡，漢改為臘。」臘者、獵也，言田獵取獸以祭祀其先祖也。或曰：臘者、接也，新故交接，故大祭以報功也。漢家火行衰於戍，故曰臘也。

#@

《祖》

謹按：《禮傳》：「共工之子曰脩，好遠遊，舟車所至，足跡所達，靡不窮覽，故祀以為祖神。」祖者、徂也。《詩》云：「韓侯出祖，清酒百壺。」《左氏傳》：「襄公將適楚，夢周公祖而遣之。」是其事也。《詩》云：「吉日庚午。」漢家盛於午，故以午祖也。

#@

《禊》

謹按：《周禮》：「男巫掌望祀、望衍，旁招以茅。」「女巫掌歲時以祓除、釁浴。」禊者、潔也，春者、蠢也，蠢蠢搖動也。《尚書》：「以殷仲春，厥民析。」言人解。療生疾之時，故於水上釁潔之也。巳者、祉也，邪疾已去，祈分祉也。

#@

《司命》

謹按：《詩》云：「芃芃棫樸，薪之槱之。」《周禮》：「槱燎司中、」。司命、文昌也，司中、文昌上六星也。槱者、積薪燔柴也。今民間獨祀司命耳，刻木長尺二寸為人像，行者檐篋中，居者別作小屋。齊天地大尊重之，汝南餘郡亦多有，皆祠以腊，率以春秋之月。

#@

《怪神》

禮：天子祭天地、五嶽、四瀆，諸侯不過其望也。大夫五祀，士門、戶，庶人祖。蓋「非其鬼而祭之、謟也」。又曰：「淫祀無福。」是以隱公將祭鍾巫，遇賊蒍氏。二世欲解淫神，閻樂劫弒。仲尼不許子路之禱，而消息之節平。荀罃不從《桑林》之祟，而晉侯之疾間。由是觀之，則淫躁而畏者，災自取之，厥咎嚮應。反誠據義、內省不疚者，物莫能動，禍轉為福矣。《傳》曰：「神者、申也，怪者、疑也。」孔子稱「土之怪為墳羊」。《論語》：「子不語：怪、力、亂、神。」故采其晃著者曰《怪神》也。

#@

《世間多有見怪驚怖以自傷者》

謹按：《管子》書：「齊公出於澤，見衣紫衣，大如轂，長如轅，拱手而立。還歸，寢疾，數月不出。有皇士者見公，語驚曰：『物惡能傷公？公自傷也。此所謂澤神委虵者也，唯霸主乃得見之。』於是桓公欣然笑，不終日而病愈。」

予之祖父郴為汲令，以夏至日詣見主簿杜宣，賜酒。時北壁上有懸赤弩，照於柸，形如虵。宣畏惡之，然不敢不飲，其日，便得胸腹痛切，妨損飲食，大用羸露，攻治萬端，不為愈。後郴因事過至宣家，闚視，問其變故，云：「畏此蛇，虵入腹中。」郴還聽事，思惟良久，顧見懸弩，必是也。則使門下史將鈴下侍徐扶輦載宣，於故處設酒，盃中故復有虵，因謂宣：「此壁上弩影耳，非有他怪。」宣遂解，甚夷懌，由是瘳平，官至尚書，歷四郡，有威名焉。

#@

《世間多有惡夢變難必效》

謹按：《晏子春秋》：「齊景公病水十日，夜夢與二日鬭而不勝。晏子朝，公曰：『吾夢與二日鬭，寡人不勝，我其死也？』晏子對曰：『請召占夢者。』立於閨，使以車迎召占夢者。至，曰：『曷為見召？』晏子曰：『公夢與二日鬭，不勝，恐必死也。』占夢者曰：『請反具書。』晏子曰：『無反書，公無所病。病者、陰也，日者、陽也。一陰不勝二陽，公病將已。』居三日，公病大愈，且賜占夢者，曰：『此非臣之功也，晏子教臣對也。』公召晏子，將賜之。晏子曰：『占夢者以臣之言對，故有益也。使臣身言之，則不信矣。此占夢者之力也，臣無功焉。』公召吏而使兩賜之。晏子不為奪人之功，占夢者不蔽人之能。」

#@

《城陽景王祠》

謹按：《漢書》：「朱虛侯劉章，齊悼惠王子，高祖孫也，宿衛長安，年二十，有氣力。高后攝政，諸呂擅恣，章私忿之。嘗入侍宴飲，章為酒吏，自請曰：『臣，將種也，請得軍法行酒。』有詔可。酒酣，章進歌儛，已而復曰：『請為太后耕田歌。』太后笑曰：『顧汝父知田耳，若生而為王者子，安知田乎？』曰：『臣知之。深耕廣種，立苗欲䟽；非其種者，鉏而去之。』太后默然。頃之，諸呂有亡酒，拔劍追斬之，而還報曰：『有亡酒一人，臣謹行軍法斬之。』太后左右大驚。業許之矣，無以罪也。自是諸呂畏憚，雖大臣亦皆依之。」高后崩，諸呂作亂，欲危社稷，章與周勃共誅滅之，尊立文帝，封城陽王，賜黃金千斤。立二年薨。

城陽、今莒縣是也。自琅琊、青州六郡，及渤海都邑、鄉亭、聚落皆為立祠，造飾五二千石車，商人次第為之，立服帶綬，備置官屬，烹殺謳歌，紛籍連日，轉相誑曜，言有神明，其譴問禍福立應，歷載彌久，莫之匡紏。唯樂安太傅陳蕃、濟南相曹操，一切禁絕，肅然政清。陳、曹之後，稍復如故，安有鬼神，能為病者哉？

予為營陵令，以為章本封朱虛，并食此縣。《春秋國語》：「以勞定國，能御大災。」凡在於他，尚列祀典。章親高祖之孫，進說耕田，軍法行酒，時固有大志矣。及誅諸呂，尊立太宗，功冠天下，社稷已寧。同姓如此，功烈如彼，餘郡禁之可也，朱虛與莒，宜常血食。於是乃移書曰：「到聞此俗，舊多淫祀，糜財妨農，長亂積惑，其侈可忿，其愚可愍。昔仲尼不許子路之禱，晉悼不解《桑林》之祟，死生有命，吉凶由人，哀哉黔黎，漸染迷謬，豈樂也哉！莫之徵耳。今條丸禁，申約吏民，為陳利害，其有犯者，便收朝廷。若私遺脫，彌彌不絕，主者髡截，嘆無反已。城陽景王，縣甚尊之。惟王弱冠，內侍帷幄，呂氏恣睢，將危漢室，獨見先識，權發酒令，抑邪扶正，忠義洪毅，其歆禋祀，禮亦宜之，於駕乘烹殺，倡優男女雜錯，是何謂也？三邊紛拏，師老器弊，朝廷旰食，百姓囂然。禮興在有，年飢則損。自今聽歲再祀，備物而已，不得殺牛，遠迎他倡，賦會宗落，造設紛華。方廉察之，明為身計，而復僭失，罰與上同。明除見處，勿後中覺。」

#@

《九江逡遒有唐居山》

九江逡遒有唐、居山，名有神，眾巫共為取公嫗，歲易，男不得復娶，女不得復嫁，百姓若之。

謹按：時太守宋均到官，主者白出錢，給聘男子女，均曰：「眾巫與神合契，知其旨欲，卒取小民，不相當。」於是勑條巫家男女以備公嫗。巫扣頭服罪，乃殺之，是後遂絕。

#@

《會稽俗多淫祀》

會稽俗多淫祀，好卜筮，民一以牛祭。巫祝賦歛受謝，民畏其口，懼被祟，不敢拒逆。是以財盡於鬼神，產匱於祭。或貧家不能以時祀，至竟言不敢食牛害，或發病且死，先為牛鳴。其畏懼如此。

謹按：時太守、司空第五倫到官，先禁絕之。掾吏皆諫，倫曰：「夫建功立事在敢斷，為政當信《經》義，言：『淫祀無福』，『非其鬼而祭之、謟也』。《律》：『不得屠殺少齒』。令鬼神有知，不妄飲食民間；使其無知，又何能禍人？」遂移書屬縣，曉諭百姓：「民不得有出門之祀，督課部吏，張設罪罰，犯，尉以下坐，祀依託鬼神，恐怖愚民，皆按論之。有屠生，輒行罰。」民初恐怖，頗搖動不安，或接祝妄言，倫勑之愈急，後遂斷，無復有禍祟矣。

#@

《鮑君神》

謹按：汝南鮦陽有於田得麇者，其主未往取也。啇車十餘乘經澤中行，望見此麇著繩，因持去。念其不事，持一鮑魚置其處。有頃，其主往，不見所得麇，反見鮑君，澤中非人道路，怪其如是，大以為神，轉相告語，治病求福，多有效驗，因為起祀舍，眾巫數十，帷帳鍾鼓，方數百里皆來禱祀，號鮑君神。其後數年，鮑魚主來歷祠下，尋問其故，曰：「此我魚也，當有何神。」上堂取之，遂從此壞。《傳》曰：「物之所聚斯有神。」言人共獎成之耳。

#@

《李君神》

謹按：汝南南頓張助於田中種禾，見李核，意欲持去，顧見空桑中有土，因殖種，以餘漿溉灌。後人見桑中反復生李，轉相告語。有病目痛者息陰下，言：「李君令我自愈，謝以一豚。」目痛小疾，亦行自愈。眾犬吠聲，因盲者得視，遠近翕赫，其下車騎常數千百，酒肉滂沱。間一歲餘，張助遠出來還，見之，驚云：「此有何神？乃我所種耳。」因就斮也。

#@

《石賢士神》

謹按：汝南汝陽彭氏墓路頭立一石人，在石獸後。田家老母到市買數片餌，暑熱行疲，頓息石人下，小瞑，遺一片餌，去，忽不自覺，行道人有見者。時客適會，問因有是餌？客聊調之：「石人能治病，愈者來謝之。」轉語：「頭痛者摩石人頭，腹痛者摩其腹，亦還自摩，他處於此。」凡人病自愈者，因言得其福力，號曰賢士。輜輦轂擊，帷帳絳天，絲竹之音，聞數十里。尉部常往護視，數年亦自歇，沬復其故矣。

#@

《世間多有亡人魄持其家》

世間多有亡人魄持其家語聲氣，所說良是。

謹按：陳國張漢直到南陽從京兆尹延叔堅讀《左氏傳》，行後數月，鬼物持其女弟，言：「我痛死，喪在陌上，常苦飢寒，操一量不借，挂柴後昔上，傳子方送我五百錢，在北墉中，皆亡取之。又李幼一頭牛，本券在書篋中。」往求索之，悉如其言。婦尚不知有此，女新從壻家來，非其所，受人哀傷，益以為審。父母諸弟衰絰到來迎喪，去精舍數里，遇漢直與諸生十餘人相追，漢直顧見其家，怪其如此。家見漢直，謂其鬼也。惝惘良久，漢直乃前為父拜，說其本末，且悲且喜。凡所聞見，若此非一。

夫死者、澌也，鬼者、歸也，精氣消越，骨肉歸于土也。夏后氏用明器，殷人用祭器，周人兼用之，視民疑也。子貢問孔子：「死者其有知乎？」曰：「賜，爾死自知之，由未晚也。」董無心云：「杜伯死，親射宣王於鎬京。子以為桀、紂所殺，足以成軍，可不須湯、武之眾。」古事既察，且復以今驗之。人相啖食，甚於畜生。凡菜肝鱉瘕，尚能病人。人用物精多，有生之最靈者也，何不芥蔕於其胸腹而割裂之哉？猶死者無知審者矣，而時有漢直為狗鼠之所為。

#@

《世間亡者多有見神》

世間亡者多有見神，語言飲食，其家信以為是，益用悲傷。

謹按：司空南陽來季德停喪在殯，忽然坐祭床上，顏色、服飾、聲氣熟是也，孫兒婦女以次教誡，事有條貫，鞭撻奴婢，皆得其過，飲食飽滿，辭訣而去，家人大哀剝斷絕，如是三四，家益猒苦。其後飲醉形壞，但得老狗，便朴殺之，推問里頭沽酒家狗。

#@

《世間多有狗作變怪》

世間多有狗作變怪，朴殺之，以血塗門戶，然眾得咎殃。

謹按：桂陽太守汝南李叔堅，少時為從事，在家，狗人立行，家言當殺之。叔堅云：「犬馬諭君子，狗見人行，效之何傷？」叔堅見縣令還，解冠榻上，狗戴持走，家大驚，時復云：「誤觸冠，冠纓挂著之耳。」狗於竈前蓄火，家益怔忪。復云：「兒婢皆在田中，狗助蓄火，幸可不煩鄰里，此有何惡？」里中相罵，不言無狗怪，遂不肯殺。後數日，狗自暴死，卒無纖介之異。叔堅辟太尉椽、固陵長、原武令，終享大位。子條、蜀郡都尉，威龍、司徒掾。

凡變怪，皆婦女下賤，何者？小人愚而善畏，欲信其說，類復裨增；文人亦不證察，與俱悼懾、邪氣承虛，故速咎證。《易》曰：「其亡，斯自取災。」若叔堅者，心固於金石，妖至而不懼，自求多福，壯矣乎！

昔晉文公出獵，見大虵，高如隄，其長竟路。文公曰：「天子見妖則修德，諸侯修政，大夫修宮，士修身。」乃即齋館，忘食與寢，請廟曰：「孤犧牲瘯蠡，幣帛不厚，罪一也。遊逸無度，不䘏國政，罪二也。賦役重數，刑罰懆剋，罪三也。有三罪矣，敢逃死乎？」其夜，守虵吏夢天殺虵，曰：「何故當聖君道為！」及明視之，則已臭爛。

武帝時迷於鬼神，尤信越巫，董仲舒數以為言。武帝欲驗其道，令巫詛仲舒，仲舒朝服南面，誦詠經論，不能傷害，而巫者忽死。

#@

《世間多有精物妖怪百端》

世間多有精物妖怪百端。

謹按：魯相右扶風臧仲英為侍御史，家人作食，設桉，欻有不清塵土投污之。炊臨熟，不知釜處。兵弩自行，火從篋中起，衣物燒盡，而簏故完。婦女婢使悉亡其鏡，數日，堂下擲庭中，有人聲言：「汝鏡」。女孫年三四歲，亡之，求不能得，二三日乃於清中糞下啼：若此非一。

汝南有許季山者，素善卜卦，言：「家當有老青狗物，內中婉御者益喜與為之。誠欲絕，殺此狗，遣益喜歸鄉里。」皆如其言，因斷無纖介，仲英遷太尉長史。

汝南汝陽西門亭有鬼魅，賓客宿止，有死亡，其厲猒者皆亡髮失精。尋問其故，云：「先時頗已有怪物，其後，郡待奉掾宜祿鄭奇來，去亭六七里，有一端正婦人，乞得寄載。奇初難之，然後上車，入亭，趨至樓下，吏卒檄白：『樓不可上。』云：『我不惡也。』時亦昏冥，遂上樓，與婦人棲宿。未明，發去，亭卒上樓掃除，見死婦，大驚，走白亭長。亭長擊鼓會諸廬吏，其集診之，乃亭西北八里吳氏婦新亡，以夜臨殯，火滅；火至，失之，家即持去。奇發行里，腹痛，到新頓利陽亭加劇，物故，樓遂復上。」

謹按：北部督郵西平到伯夷年三十所，大有才決，長沙太守到若章孫也。日晡時到亭，勑前導人。錄事掾白：「今尚早，可至前亭。」曰：「欲作文書，便留。」吏卒惶怖，言當解去。《傳》云：「督郵欲於樓上觀望，亟掃除。」須臾便上。未冥，樓鐙，階下復有火。勑：「我思道，不可見火，滅去。」吏知必有變，當用赴照，但藏置壺中耳。既冥，整服坐誦《六甲》、《孝經》、《易本》訖，臥。有頃，更轉東首，以挐巾結兩足幘冠之，密拔劍解帶。夜時，有正黑者四五尺，稍高，走至柱屋，因覆伯夷。持被掩足，跣脫幾失，再三，徐以劍帶擊魅腳，呼下火上照視，老狸正赤，略無衣毛，持下燒殺。明旦發樓屋，得所髡人結百餘，因從此絕。伯夷舉孝廉，益陽長。

《楚辭》云：「鱉令屍亡，泝江而上，到崏山下蘇起，蜀人神之，尊立為王。」漢淮陽太守尹齊，其治嚴酷，死未及殮，怨家欲燒之，屍亦飛去，見於書傳。樓上新婦，豈虛也哉？

#@

《世間多有伐木血出以為怪者》

世間多有伐木血出以為怪者。

謹按：桂陽太守江夏張遼叔高去𨻳令家居，買田，田中有大樹十餘圍，扶疏蓋數畝地，播不生穀，遣客伐之，木中血出。客驚怖，歸，具事白叔高。大怒：「老樹汁出，此何等血？」因自嚴行，復斫之，血大流灑，叔高使先斫其枝，上有一空處，白頭公可長四五尺，忽出往赴叔高，高乃逆格之，凡殺四頭。左右皆怖伏地，而叔高恬如也。徐熟視，非人非獸也，遂伐其木。其年同司空辟侍御史，兗州刺史，以二千石之尊，過鄉里，薦祝祖考。白日繡衣，榮羨如此，其禍安居？《春秋國語》曰：「木石之怪夔、魍魎。」物惡能害人乎？

#@

《世間多有虵作怪者》

世間多有虵作怪者。

謹按：車騎將軍巴郡馮緄鴻卿為議郎，發綬笥，有二赤虵，可長二尺，分南北走，大用憂怖。許季山孫字寧方，得其先人秘要，緄請使卜，云：「君後三歲，當為邊將，東北四五里，官以東為名，復五年，為大將軍，南征，此吉祥。」鴻卿意威名解，實應且惑。居無幾，拜尚書、遼東太守、廷尉、太常。會武陵蠻夷黃高攻燒南郡，鴻卿以威名素著，選登亞將，統六師之任，奮虓虎之勢。後為屯騎校尉、將作大匠、河南尹，復再臨理，官紀數方面，如寧方之言。《春秋》：「外虵與內虵鬭。」文帝時亦復有此，《傳》、《志》著其云為，而鴻卿獨以終吉，豈所謂「或得神以昌」乎？

#@

《世間人家多有見赤白光為變怪者》

世間人家多有見赤白光為變怪者。

謹按：太尉梁國橋玄公祖為司徒長史，五月末所，於中門外臥，夜半後，見東壁正白，如開門明，呼問左右，左右莫見。因起自往手收莫之，壁自如故，還床，復見之，心大悸動。其旦，予適往候之，語次相告，因為說：「鄉人有董彥興者，即許季山外孫也。其探頤索隱，窮神知化，雖眭孟、京房無以過也。然天性褊狹，羞於卜術。間來候師王叔茂，請起往迎。」須臾，便與俱還。公祖虛禮盛饌，下席行觴。彥興自陳：「下土諸生，無他異分，幣重言甘，誠有踧踖。頗能別者，願得從事。」公祖辭讓再三，爾乃聽之。曰：「府君當有怪白光如門明者，然不為害也。六月上旬雞鳴時，南家哭聲、吉也。到秋節，遷北，行郡以金為名，位至將軍、三公。」公祖曰：「怪異如此，救族不暇，何能致望於所不圖？此相饒耳。」到六月九日未明，太尉楊秉暴薨。七月二日，拜鉅鹿太守，「鉅」邊有金，後為度遼將軍，歷登三事。今妖見此，而應在彼，猶趙鞅夢童子裸歌而吳入郢也。

#@

《山澤》

《孝經》曰：「聖不獨立，智不獨治。神不過天地，同靈造虛，由立五嶽，設三台。」《傳》曰：「五嶽視三公，四瀆視諸侯，其餘或伯或子男，大小為差。」《尚書》：「咸秩無文。」王者報功，以次秩之，無有文也。《易》稱：「山澤通氣。」《禮》：「名山大澤不以封諸侯。」故積其類曰《山澤》也。

#@

《五嶽》

東方泰山。《詩》云：「泰山巖巖，魯邦所瞻。」尊曰岱宗。岱者、長也，萬物之始，陰陽交代，雲觸石而出，膚寸而合，不崇朝而徧雨天下，其惟泰山乎？故為五嶽之長。王者受命易姓，改制應天，功成封禪，以告天地。孔子曰：「封泰山，禪梁父，可得而數，七十有二。」岱宗廟在博縣西北三十里，山虞長守之。十月日合凍，臘月日涸凍，正月日解凍，皆太守自侍祠，若有穢疾，代行事法，七十萬五千，三牲燔柴上，福脯三十朐，縣次傳送京師。四嶽皆王同禮。南方衡山，一名霍。霍者、萬物盛長，垂枝布葉，霍然而大。廟在廬江灊縣。西方崋山。崋者、華也，萬物滋熟，變華於西方也。廟在弘農崋陰縣。北方恆山。恆者、常也，萬物伏藏於北方有常也。廟在中山上曲陽縣。中央曰嵩高。嵩者、高也。《詩》云：「嵩高惟嶽，峻極于天。」廟在頴川陽城縣。

謹按《尚書》：「歲二月，東巡狩，至于岱宗，柴。」岱宗、泰山也。「望秩于山川，遂見東后。」東后、諸侯也。「合時、月，正日，同律、度、量、衡，修五禮、五玉、三帛、二牲、一死贄。」「五月，南巡狩，至于南嶽。」南嶽、衡山也。「八月，西巡狩，至于西嶽。」西嶽、華山也。「十二月，北巡狩，至于北嶽。」北嶽、恆山也。皆如岱宗之禮。中、嵩高也，王者所居，故不巡焉。巡者、循也，狩者、守也。道德太平，恐遠不同化，幽隱有不得所者，故自親行之也。所以五載一出者，蓋五歲再閏，天道大備。嶽者，埆功考德，黜陟幽明也。

#@

《四瀆》

河出燉煌塞外崑崙山，發源注海。《易》：「河出圖，聖人則之。」《禹貢》：「九河既道。」《詩》曰：「河水洋洋。」廟在河南滎陽縣，河隄謁者掌四瀆，禮祠與五嶽同。江出蜀郡湔流互徼外崏山，入海。《詩》云：「江、漢陶陶。」《禹貢》：「江、漢朝宗于海。」廟在廣陵江都縣。淮出南陽平氏桐柏大復山東南，入海。《禹貢》：「海岱及淮，淮、沂其乂。」《詩》云：「淮水湯湯。」廟在平氏縣。濟出常山房子贊皇山，東入沮。《禹貢》：「浮于汶，達于濟。」廟在東郡臨邑縣。

謹按：《尚書大傳》、《禮三正記》：「江、河、淮、濟為四瀆。瀆者、通也，所以通中國垢濁，民陵居，殖五穀也。江者、貢也，珍物可貢獻也。河者、，播為九流，出龍圖也。淮者、均，均其務也。濟者、齊，齊其度量也。」

#@

《林》

謹按：《詩》云：「殷啇之旅，其會如林。」《傳》曰：「山林之士，往而不能反。」《禮》記將至泰山，必先有事於配林。林、樹木之所聚生也。今配林在泰山西南五六里，予前臨郡，因侍祀之行，故往觀之，樹木蓋不足言，猶七八百載間有衰索乎！

#@

《麓》

謹按：《尚書》：堯禪舜，「納于大麓。」麓，林屬於山者也。《春秋》：「沙麓崩。」《傳》曰：「麓者、山足也。」《詩》云：「瞻彼旱麓。」《易》稱：「即鹿無虞，以從禽也。」

#@

《京》

謹按：《爾雅》：「丘之絕高大者為京。」謂非人力所能成，乃天地性自然也。《春秋左氏傳》：「莫之與京。」《國語》：「趙文子與叔向游於九京。」今京兆、京師，其義取於此。

#@

《陵》

謹按：《詩》云：「如山如陵。」《易》曰：「伏戎于莽，升其高陵。」又：「天險、不可升，地險、山川丘陵。」《春秋左氏傳》曰：「殽有二陵：其南陵，夏后皋之墓也；其北陵，文王之所避風雨也。」殽在弘農澠池縣。其語曰：「東殽、西殽，澠池所高。」《國語》：「周單子會晉厲公於加陵。」《爾雅》曰：「陵莫大於加陵。」言其獨高厲也。陵有天性自然者。今王公墳壟，各稱陵也。

#@

《丘》

謹按：《尚書》：「民乃降丘度土。」堯遭洪水，萬民皆山棲巢居，以避其害。禹決江䟽河，民乃下丘，營度爽塏之場而邑落之。故「丘」之字，二人立一上。「一」者、地也。四方高，中央下，像形也。《詩》云：「至于頓丘。」「宛丘之下。」《論語》：「他人之賢，丘陵也。」《爾雅》曰：「天下有名丘五，其三在河南，二在河北。」

#@

《墟》

謹按：《尚書》：「舜生姚墟。」《傳》曰：「郭氏之墟。」墟者、虛也。郭氏、古之諸侯，善善不能用，惡惡不能去，故善人怨焉，惡人存焉，是以敗為丘墟也。今故廬居處高下者，亦名為墟。姚墟在濟陰城陽縣，帝顓頊之墟、閼伯之墟是也。

#@

《阜》

謹按：《詩》云：「如山如阜。」《春秋左氏傳》：「魯公伯禽宅曲阜之地。」阜者、茂也，言平地隆踊不屬於山陵也。今曲阜在魯城中，委曲長七八里。雒北芒坂即為阜也。

#@

《培》

謹按：《春秋左氏傳》：「培塿無松柏。」言其卑小。部者、阜之類也。今齊、魯之間田中少高卬名之為部矣。

#@

《藪》

謹按：《爾雅》：「藪者、澤也。」藪之為言厚也，草木魚鱉所以厚養人君與百姓也。「魯有泰野，晉有泰陸，秦有陽紆，宋有孟諸，楚有雲夢，吳有具區，齊有海隅，燕有昭餘祁，鄭有圃田，周有焦漢濩。」今漢有九州之藪，楊州曰具區，在吳縣之西；荊州曰雲夢，在華容縣南，今有雲夢長掌之；豫州曰圃田，在中牟縣西；青州曰孟諸，不知在何處；兗州曰大野，在鉅鹿縣北；雍州曰弦蒲，在汧縣北蒲谷亭；幽州曰奚養，在虎縣東；冀州曰泰陸，在鉅鹿縣西北；并州曰昭餘祈，在鄢縣北；其一藪，推求未得其處。《尚書》：「紂為逋逃淵藪。」《春秋左氏傳》曰：「山藪藏疾。」又曰：「藪之薪蒸，虞候守之。」是也。

#@

《澤》

謹按：《尚書》：「雷夏既澤。」《詩》云：「彼澤之陂，有蒲與荷。」《傳》曰：「水草交厝，名之為澤。」澤者、言其潤澤萬物，以阜民用也。《春秋左氏傳》曰：「澤之莞蒲，舟鮫守之。」《韓詩內傳》：「舜漁雷澤。」雷澤在濟陰城陽縣。

#@

《沉》

謹按：《傳》曰：「沉者、莽也，言其平望莽莽無涯際也。」沉、澤之無水，斥鹵之類也，今俗語亦曰沉。

#@

《沛》

謹按：《尚書》、《春秋公羊傳》：「齊景公循海而東，師大陷沛澤之中。」《左氏傳》：「齊景田子沛，招虞人以弓。」《傳》曰：「送逸禽之超大沛。」沛者、草木之蔽茂，禽獸之所蔽匿也。

#@

《湖》

謹按：《春秋國語》：「伍子胥諫吳王：『與我爭五湖之利，非越乎？』」及越滅吳，范蠡乘扁舟於五湖。湖者、，言流瀆四面所猥也，川澤所仰以溉灌也。今廬江臨、丹陽蕪湖縣是也。

#@

《陂》

謹按：《傳》曰：「陂者、繁也。」言因下鍾水以繁利萬物也。今陂皆以溉灌，今汝南富陂縣是也。

#@

《渠》

謹按：《傳》曰：「渠者、水所居也。」秦時韓人鄭國穿渠，孝武帝時趙中大夫白公復穿渠。故其語曰：「田於何所？池陽、谷口。鄭國在前，白渠起後。舉鍤為雲，決渠為雨。涇水一石，其埿數斗。且溉且糞，長我稷黍。衣食京師，數百萬口。」又鄭當時穿渠以利漕道，若此非一，官民俱賴其饒焉。

#@

《溝》

謹按：《周禮》：「溝者、溝也，廣四尺，深四尺。」《漢書》：「高祖與項羽要，割鴻溝以東為楚」是也。鴻溝在滎陽縣。

#@

《洫》

謹按：《周禮》：「十里為成，成間廣八尺，深八尺，故謂之洫。」《論語》曰：「禹盡力乎溝洫。」


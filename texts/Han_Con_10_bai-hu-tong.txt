《卷一》

#@

《爵》

天子者，爵稱也。爵所以稱天子者何？王者父天母地，為天之子也。故《援神契》曰：「天覆地載謂之天子，上法斗極。」《鉤命決》曰：「天子，爵稱也。」帝王之德有優劣，所以俱稱天子者何？以其俱命於天，而王治五千里內也。《尚書》曰：「天子作民父母，以為天下王。」何以知帝亦稱天子也，以法天下也？《中候》曰：「天子臣放勳。」《書逸篇》曰：「厥兆天子爵。」何以「言皇」亦稱天子也？以其言天覆地載俱王天下也。故《易》曰：「伏羲氏之王天下也。」

爵有五等，以法五行也；或三等者，法三光也。或法三光，或法五行何？質家者據天，故法三光；文家者據地，故法五行。《含文嘉》曰：「殷爵三等，周爵五等，各有宜也。」《王制》曰：「王者之制祿爵凡五等。」謂公、侯、伯、子、男。此周制也。所以名之為公侯者何。公者通公正無私之意也。侯者，候也。候逆順也。《春秋傳》曰：「王者之後稱公，其餘人皆千乘，像雷震百里所潤同。大國稱侯，小者伯、子、男也。」《王制》曰：「公、侯田方百里，伯七十里，子、男五十里。」伯者百也。子者孳也孳孳無已也。男者，任也。人皆五十里，差次功德，小者不滿為附庸，附庸者，附大國以名通也。百里兩爵、公侯共之，七十里一爵，五十里復兩爵何？公者，加尊二王之後，侯者百里之正爵士，上有可次，下有可第，中央故無二。五十里有兩爵者，所以加勉進人也。小國下爵，猶有尊卑，亦以勸人也。殷爵三等，謂公、侯、伯也，所以合子、男從伯者何？王者受命，改文從質，無虛退人之義，故上就伯也。《尚書》曰：「侯、甸、任、衛，作國伯。」謂殷也。《春秋傳》曰：「合伯、子、男為一爵。」或曰：合從子，貴中也。以《春秋》名鄭忽，忽者，鄭伯也。此未逾年之君當稱子，嫌為改赴。故名之也。地有三等不變，至爵獨變者何？地比爵為質，故不變。為質故不變，王者有改道之文，無改道之實。家所以令公居百里、侯居七十里何也？封賢極於百里。其政也，不可空退人，示優賢之意，欲褒尊而上之。何以知殷家侯人不過七十里者也？曰：士上有三等，有百里、有七十里，有五十里。其地半者其數倍，制地之理體也，多少不相配。

公、卿、大夫者，何謂也？內爵稱也。曰公、卿、大夫何？爵者，盡也，各量其職盡其才也。公之為言公正無私也；卿之為言章，善明理也；大夫之為言大，扶進人者也。故《傳》曰：「進賢達能，謂之大夫也。士者事也，任事之稱也。」故《傳》曰：「古今辯然否，謂之士。」《禮》曰：「四十強而士。」不言「爵為士」。至五十爵為大夫何。何以知士非爵？何以知卿為爵也。以大夫知卿亦爵也。何以知公為爵也？《春秋傳》曰：「諸侯四佾，諸公六佾。」合而言之，以是知公卿為爵。內爵所以三等何？亦法三光也。所以不變質文何？內者為本，故不改內也。諸侯所以無公爵者，下天子也。故《王制》曰：「上大夫、下大夫、上士、中士、下士，凡五等。」此謂諸侯臣也。大夫但有上、下何？明卑者多也。爵皆一字也，大夫獨兩字何？《春秋傳》曰：「大夫無遂事。」以為大夫，職在之適四方，受君之法，施之於民，故獨兩字下之。或曰大夫，爵之下者也。稱大夫，明從大夫以上受下施，皆大自著也。天子之士獨稱元士何？士賤不得體君之尊，故加元以別諸侯之士也。《禮經》曰：「士見大夫。」諸侯之士。《王制》曰：「王者八十一元士。」天子爵連言天子，諸侯爵不連言王侯何？即言王侯，以王者同稱，為衰弱人替差生篡弒，猶不能為天子也，故連言天子也。或曰：王者天爵，王者不能生諸侯，故不言王侯；諸侯人事自著，故不著也。王者太子亦稱士何？舉從下升，以為人無生得貴者，莫不由士起，是以舜時稱為天子，必先試於士禮。《士冠經》曰：「天子之元子士也。」

婦人無爵何？陰卑無外事，是以有「三從」之義：未嫁從父，既嫁從夫，夫死從子。故夫尊於朝，妻榮於室，隨夫之行，故《禮郊特牲》曰：「婦人無爵，坐以夫之齒。」《禮》曰：「生無爵，死無謚。」《春秋》錄夫人皆有謚，夫人何以知非爵也？《論語》曰：「邦君之妻，君稱之曰夫人，國人稱之曰君夫人。」即令是爵，君稱之與國人稱之不當異也。庶人，稱匹夫者。匹，偶也。與其妻為偶，陰陽相成之義也，一夫一婦成一室。明君人者，不當使男女有過，時無匹偶也。《論語》曰：「匹夫匹婦之為諒也。」

爵人於朝者，示不私人以官，與眾共之義也。封諸侯於廟者，示不自專也，明法度，皆祖之制也，舉事必告焉。《王制》曰：「爵人於朝，與眾共之也。」《詩》云：「王命卿士，南仲太祖。」《禮祭統》曰：「古者明君爵有德，必於太祖。君降立於阼階南面向，所命北向，央由君右執策命之。」

大夫功成未封而死，不得追爵賜之者，以其未當股肱也。《春秋穀梁傳》曰：「追錫死者，非禮也。」《王制》曰：「葬從死者，祭從生者，所以追孝繼養也。」葬從死者何？子無爵父之義也。《禮中庸》記曰：「父為大夫，子為士，葬以大夫祭以士；子為大夫，父為士，祭以大夫葬以士也。」

父在稱世子何？繫於君也。父沒稱子某者何？屈於屍柩也。既葬稱小子者，即尊之漸也。逾年稱公者，緣民之心不可一日無君也。緣終始之義，一年不可有二君也。故逾年即位，所以系民臣之心也。然後爵者，緣孝子之心未忍安吉。故《春秋》：「魯僖公三十三年十二月乙巳，薨於小寢。文公元年春，王正月，公即位。四月丁巳葬我君僖公。」《韓詩內傳》曰：「諸侯世子三年喪畢，上受爵命於天子。」所以名之為世子何？言欲其世世不絕也。何以知天子子亦稱世子也？《春秋傳》曰：「公會世子於首止。」或曰：天子之子稱太子。《尚書》曰：「太子發升於舟也。」或曰：「諸侯之稱代子。」則傳曰：晉有太子申生，鄭有太子華齊。有太子光。由是觀之，周制太子代子亦不定也。漢制天子稱皇帝。其嫡嗣稱皇太子。諸侯王之嫡稱代子。後代咸因之。世子三年喪畢，必上受爵命於天子何？明爵土者天子之有也，臣無自爵之義。童子當受父爵命，使大夫就其國命之，明王者不與童子為禮也。以《春秋》魯成公幼少，與諸侯會，公不見之，《經》不以為魯恥，明不與童子為禮也。世子上受爵命，衣士服何？謙不敢自專也。故《詩》曰：「𩎟韐有赩。」世子始行也。

天子大斂之後稱王者，明士不可一日無君也。故《尚書》曰：「王麻冕黼裳。」此斂之後也。何以知王從死後加王也？以尚書言迎子劉。不言迎王。王者既殯而即繼體之位何？緣民臣之心不可一日無君，故先君不可得見則後君繼體矣。《尚書》曰：「再拜興對，乃受銅。」明為繼體君也。緣始終之義，一年不可有二君也。故《尚書》曰：「王釋冕喪服。」吉冕受銅稱王，以接諸侯，明己繼體為君也。釋冕藏銅，反喪，明未稱王以統事也。不曠年無君，故逾年乃即位改元，名元年，年以紀事，君名其事矣，而未發號令也。何以言逾年即位謂改元位？《春秋傳》曰：「以諸侯逾年即位，亦知，天子逾年即位也。」《春秋》曰：「元年春王正月，公即位。」改元位也。王者改元年，即事天地；諸侯改元，即事社稷。《王制》曰：「夫喪三年不祭，唯祭天地社稷，為越紼而行事。」《春秋傳》曰「天子三年然後稱王」者，謂稱王統事發號令也。《尚書》曰「高宗諒陰三年」是也。《論語》曰：「君薨，百官總己聽於塚宰三年。」緣孝子之心，則三年不當也，故三年除喪，乃即位統事。即位踐阼為主，南面朝臣下稱王，以發號令也。故天子、諸侯凡三年即位，終始之義乃備，所以諒陰三年，卒孝子之道。故《論語》曰：「古之人皆然，君薨，百官總己聽於塚宰三年。」所以聽於塚宰三年者何？以為塚宰職在制國之用，是以由之也，故《王制》曰：「大塚宰制國用。」所以名之為塚宰何？塚者，大也；宰者，制也；大制事也。故《王度記》曰：「天子塚宰一人，爵祿如天子之大夫。」或曰塚宰視卿，《周官》所云也。

#@

《號》

帝王者何？號也。號者，功之表也，所以表功明德，號令臣下者也。德合天地者稱帝，仁義合者稱王，別優劣也。《禮記謚法》曰：「德象天地稱帝，仁義所在稱王。」帝者天號，王者五行之稱也。皇者何謂也？亦號也。皇，君也，美也，大也。天之總，美大稱也，時質，故總之也。號之為皇者，煌煌人莫違也。煩一夫、擾一士以勞天下不為皇也，不擾匹夫匹婦故為皇。故黃金棄於山，珠玉捐於淵，巖居穴處，衣皮毛，飲泉液，吮露英，虛無寥廓，與天地通靈也。號言為帝者何？帝者，諦也，像可承也；王者，往也，天下所歸往。《鉤命決》曰：「三皇步，五帝趨，三王馳，五伯騖。」

或稱天子，或稱帝王何？以為接上稱天子者，明以爵事天也；接下稱帝王者，得號天下至尊言稱，以號令臣下也。故《尚書》曰：「『諮四岳』，曰：『裕汝眾』。」或有一人。王者自謂一人者，謙也，欲言巳材能當一人耳。故《論語》曰：「百姓有過，在予一人。」臣謂之一人何？亦所以尊王者也。以天下之大、四海之內，所共尊者一人耳。故《尚書》曰：「不施予一人。」或稱朕何？亦王者之謙也。朕，我也。或稱予者，予亦我也。不以尊稱自也，但自我皆謙。

或稱君子何？道德之稱也。君之為言群也；子者，丈夫之通稱也。故《孝經》曰：「君子之教以孝也，下言敬天下之為人父者也。」何以言知其通稱也，以天子至於民。故《詩》云：「凱弟君子，民之父母。」《論語》云：「君子哉若人。」此謂弟子。弟子者，民也。

三皇者，何謂也？謂伏羲、神農、燧人也。或曰伏羲、神農、祝融也。《禮》曰：「伏羲、神農、祝融，三皇也。」謂之伏羲者何。古之時未有三綱、六紀，民人但知其母，不知其父，能覆前而不能覆後，臥之言去言去，起之吁吁，饑即求食，飽即棄余，茹毛飲血而衣皮葦。於是伏羲仰觀象於天，俯察法於地，因夫婦正五行，始定人道，畫八卦以治下。治下伏而化之，故謂之伏羲也。謂之神農何？古之人民，皆食禽獸肉，至於神農，人民眾多，禽獸不足。於是神農因天之時，分地之利，制耒耜，教民農作。神而化之，使民宜之，故謂之神農也。謂之燧人何？鑽木燧取火，教民熟食，養人利性，避臭去毒，謂之燧人也。謂之祝融何？祝者，屬也；融者，續也。言能屬續三皇之道而行之，故謂祝融也。

五帝者，何謂也？《禮》曰：黃帝、顓頊、帝嚳、帝堯、帝舜，五帝也。《易》曰：「黃帝、堯舜、氏作。」《書》曰：「帝堯、帝舜。」黃者中和之色，自然之姓，萬世不易。黃帝始作制度，得其中和，萬世常存，故稱黃帝也。謂之顓頊何？顓者，專也；頊者，正也；能專正天人之道，故謂之顓頊也。謂之帝嚳者何也？嚳者，極也，言其能施行窮極道德也。謂之堯者何？堯猶嶢嶢也，至高之貌，清妙高遠，優遊博衍，眾聖之主，百王之長也。謂之舜者何？舜猶舛舛也，言能推信堯道而行之。

三王者，何謂也？夏、殷、周也。故《禮士冠經》曰：「周弁、殷鼾、夏收，三王共皮弁也。」所以有夏殷周號何，以為王者受命，必立天下之美號以表功自克，明易姓為子孫制也。夏、殷、周者，有天下之大號也。百王同天下，無以相別，改制天子之大禮號，以自別於前，所以表著已之功業也。必改號者，所以明天命巳著，欲顯揚巳於天下也。己復襲先王之號與繼體守文之君，無以異也，不顯不明，非天意也。故受命王者必擇天下美號，表著已之功業，明當致施是也。所以預自表克於前也。

帝王者居天下之尊號也。所以差優號令臣下。謚者行之跡也。所以別於後代。著善惡。重無窮，無自推觀施後世皆以勸善著戒惡。明不勉也，不以姓為號何？姓者，一定之稱也，尊卑所同也。諸侯各稱一國之號而有百姓矣，天子至尊，即備有天下之號，而兼萬國矣。夏者，大也，明當守持大道。殷者，中也，明當為中和之道也。聞也，見也，謂當道著見中和之為也。周者，至也，密也，道德周密，無所不至也。何以知即政立號也？《詩》云：「命此文王，於周於京。」此改號為周，易邑為京也。《春秋傳》曰：「王者受命而王，必擇天下之美號以自稱也。」五帝無有天下之號何？五帝德大能禪，以民為子，成於天下，無為立號也。或曰：唐、虞皆號也。唐，蕩蕩也，蕩蕩者，道德至大之貌也。虞者，樂也，言天下有道，人皆樂也。故《論語》曰：「唐、虞之際。」帝嚳有天下，號高辛，顓頊有天下。號曰高陽，黃帝有天號曰自然者，獨宏大道德也。高陽者，陽猶明也，道德高明也。高辛者，道德大信也。

五霸者，何謂也？昆吾氏、大彭氏、豕韋氏、齊桓公、晉文公也。昔三王之道衰，而五霸存其政，率諸侯朝天子，正天下之化，興復中國，攘除夷狄，故謂之霸也。昔昆吾氏，霸於夏者也；大彭氏、豕韋氏，霸於殷者也；齊桓、晉文，霸於周者也。或曰：五霸，謂齊桓公、晉文公、秦穆公、楚莊王、吳王闔閭也。霸者，伯也，行方伯之職，會諸侯，朝天子，不失人臣之義，故聖人與之。非明王之張法。霸猶迫也，把也，迫脅諸侯，把持其政。《論語》曰：「管仲相桓公，霸諸侯。」《春秋》曰：「公朝於王所。」於是時晉文之霸。《尚書》曰：「邦之榮懷，亦尚一人之慶。」知秦穆之霸也。楚勝鄭而不告，從而攻之，又令還師，而佚晉寇。圍宋，宋因而與之平，引師而去。知楚莊之霸也。蔡侯無罪而拘於楚，吳有憂中國心，興師伐楚，諸侯莫敢不至。知吳之霸也。或曰：五霸，謂齊桓公、晉文公、秦穆公、宋襄公、楚莊王也。宋襄伐齊，亂齊桓公，不擒二毛，不鼓不成烈。《春秋傳》曰：「雖文王之戰不是過。」知其霸也。

伯、子、男臣子於其國中，褒其君為公。王者臣子獨不得襄其君謂之為帝何？以為諸侯有會聚之事，相朝聘之道。或稱公而尊，或稱伯、子、男而卑。為交接之時，不私其臣子之義，心俱欲尊其君父，故皆令臣子得稱其君為公也。帝、王異時，無會同之義，故無為同也。何以諸侯德公齊侯桓公。《尚書》曰：「公曰：「嗟」，秦伯也。《詩》云：「覃公惟私」，覃子也。《春秋》曰：「葬皆繆公」，許男也。《禮大射經》曰：「則擇獲。」大射者，諸侯之禮也，伯、子、男皆在也。

#@

《謚》

謚者何也？謚之為言引也，引烈行之跡也。所以進勸成德，使上務節也。故《禮特牲》曰：「古者生無爵，死無謚。」此言生有爵，死當有謚也。死乃謚之何？言人行終始不能若一，故據其終始，後可知也。士冠經曰：「死而謚之。」今也所以臨葬而謚之何？因眾會，欲顯揚之也。故《春秋》曰：「公之喪自乾侯。」昭公死於晉乾侯之地，數月歸，至急，當未有謚也。《春秋》曰：「丁巳葬，戊午日下側，乃克葬。」明祖載而有謚也。

黃帝，先黃後帝何？古者順死生之稱。各持行合而言之。美者在上，黃帝始製法度。得道之中，萬世不易。名黃自然也，後世雖聖，莫能與同也。後世得與天同，亦得稱帝，不能立製作之時，故不得復黃也。謚，或一言，或兩言何？文者，以一言為謚；質者，以兩言為謚。故尚書曰：高宗殷宗也。湯死後稱成湯，以兩言為謚也。號無質文、謚有質文何？號者，始也，為本，故不可變也。周巳後用意，尤文以為本。生時號令善，故有善謚，故捨文武王也。合言之，則上其謚，明別善惡，所以勸人為善、戒人為惡也。

帝者，天號也，以為堯猶謚，顧上世質直，死後以其名為號耳。所以謚之為堯何？為謚有七十二品。《禮記謚法》曰：「翼善傳聖謚曰堯，仁聖盛明謚曰舜，慈惠愛民謚曰文，強理直謚曰武。」

天子崩，臣下至南郊謚之者何？以為人臣之義，莫不欲褒大其君，掩惡揚善者也。故之南郊，明不得欺天也。故《曾子問》：「孔子曰：天子崩，臣下之南郊，告謚之。」

諸侯薨，世子赴告天子，天子遣大夫會其葬而謚之何？幼不誄長，賤不誄貴，諸侯相誄，非禮也。臣當受謚於君也。

卿大夫老歸死有謚何？謚者，別尊卑、彰有德也。卿大夫歸，無過，猶有祿位，故有謚也。

夫人無謚者何？無爵故無謚。或曰：夫人有謚。夫人一國之母，修閨門之內，群下亦化之，故設謚以彰其善惡。《春秋傳》曰：「葬宗恭姬。」《傳》曰：「稱謚何？賢也。」《傳》曰：「哀姜者何？莊公夫人也。」卿大夫妻無謚何？賤也。八妾所以無謚何？卑賤無所能務，猶士卑小，不得有謚也。太子夫人無謚何？本婦人隨夫，太子無謚，其夫人不得有謚也。天子太子元士也。士無謚，知太子亦無謚也。附庸所以無謚何？卑小無爵也。《王制》曰：「爵祿凡五等。」附庸本非爵也。

後夫人於何所謚之？以為於朝廷。朝廷本所以治政之處，臣子共審謚，白之於君，然後加之。婦人大夫，故但白君而已。何以知不之南郊也？婦人本無外事，何為於郊也？《禮曾子問》曰：「唯天子稱天以誅之。」唯者，獨也，明天子獨於南郊耳。

顯號謚何法？法曰未出而明。已入有餘光也。

#@

《卷二》

#@

《五祀》

五祀者，何謂也？謂門、戶、井、灶、中霤也。所以祭何？人之所處出入、所飲食，故為神而祭之。何以知五祀謂門、戶、井、灶、中霤也？《月令》曰：「其祀戶。」又曰：「其祀灶。」「其祀中霤。」「其祀門。」「其祀井。」

獨大夫已上得祭之何？士者，位卑祿薄，但祭其先祖耳。《禮》曰：「天子祭天地，諸侯祭山川，卿、大夫祭五祀，士祭其祖。」《曲禮》曰：「天地四時山川五祀，歲遍；諸侯方祀，山川五祀，歲遍；卿大夫祭五祀；士祭其先。非所當祭而祭之名曰淫祀。淫祀無福。」

祭五祀所以歲一遍何？順五行也。故春即祭戶。戶者，人所出入，亦春萬物始觸戶而出也。夏祭灶者，火之主人，所以自養也，夏亦火王，長養萬物。秋祭門。門以閉藏自固也，秋亦萬物成熟，內備自守也。冬祭井。井者，水之生藏任地中，冬亦水王，萬物伏藏。六月祭中霤。中霤者，像土在中央也，六月亦土王也。故《月令》春言「其祀戶，祭先脾」，夏言「其祀灶，祭先肺」，秋言「其祀門，祭先肝」，冬言「其祀井，祭先腎」，中央言「其祀中霤，祭先心。」春祀戶，祭所以時先脾者何？脾者，土也，春木王煞土，故以所勝祭之也；是冬腎，六月心，非所勝也，以祭何？以為土位在中央，至尊，故祭以心。心者，藏之尊者。水最卑，不得食其所勝。

祭五祀，天子、諸侯以牛，卿、大夫以羊，因四時祭牲也。一說：戶以羊，灶以雞，中霤以豚，門以犬，井以豕。或曰：中霤用牛，餘不得用豚，井以魚。

#@

《社稷》

王者所以有社稷何？為天下求福報功。人非土不立，非谷不食。土地廣博，不可遍敬也；五穀眾多，不可一一祭也。故封土立社，示有土尊。稷，五穀之長，故封稷而祭之也。尚書曰：乃社於新邑孝經曰。保其社稷而和其民人。蓋諸侯之孝也。稷者，得陰陽中和之氣，而用尤多，故為長也。

歲再祭何？春求谷之義也。故《月令》，仲春之月，擇元日命人社。《援神契》曰：「仲春獲禾，報社祭稷。」

以三牲何？重功故也。《尚書》曰：「乃社於新邑，羊一、牛一、豕一。」《王制》曰：「天子社稷皆大牢，諸侯社稷皆少牢。」宗廟俱大牢，社稷獨少牢何？宗廟大牢，所以廣孝道也。社稷為報功，諸侯一國，所報者少故也。

王者、諸侯俱兩社何？俱有土之君，《禮記三正記》曰：「王者二社，為天下立禮曰太社，自為立社曰王社；諸侯為百姓立社曰國社，自為立社曰侯社。太社為天下報功，王社為京師報功，太社尊於王社。土地久故兩報之。

王者、諸侯必有誡社何？示有存亡也。明為善者得之，惡者失之。故《春秋公羊傳》曰：「亡國之社，奄其上，柴其下。」《郊特牲》曰：「喪國之社，屋之。」自言與天地絕也。在門東，明自下之無事處也。或曰：皆當著明誡，當近君，置宗廟之牆南。《禮》曰：「亡國之社稷，必以為宗廟之屏。」示賤之也。

社稷在中門之外、外門之內何？尊而親之，與先祖同也。不置中門內何？敬之，示不褻瀆也。《論語》曰：「譬諸宮牆，不得其門而入。不見宗廟之美，百官之富。」《祭義》曰：「右社稷，左宗廟。」

大夫有民，其有社稷者，亦為報功也。《禮祭法》曰：「大夫成群立社，曰置在。」《月令》曰：「擇元日，命人社。」《論語》曰：「季路使子羔為費宰，曰：『有民人馬，有社稷焉。』」

不謂之土何？封土為社，故變名謂之社，別於眾土也。為社立祀，始謂之稷，語亦自變，有內外。或曰：至社稷，不以稷為社，故不變其名事，自可知也。不正月祭稷何？禮不常存，養人為用，故立其神。

社無屋何？達天地氣。故《郊特牲》曰：「太社稷，必受霜露風雨，以達天地之氣。」社稷所以有樹何？尊而識之，使民人望見師敬之，又所以表功也。故《周官》曰：「司社而樹之，各以土地所生。」《尚書》亡篇曰：「太社唯松，東社唯柏，南社唯梓，西社唯栗，北社唯槐。」

王者自親祭社稷何？社者，土地之神也。土生萬物，天下之所主也，尊重之，故自祭也。

其壇大何？如《春秋文義》曰：「天子之社稷廣五丈，諸侯半之。」其色如何？《春秋傳》曰：「天子有太社焉，東方青色，南方赤色，西方白色，北方黑色，上冒以黃土。故將封東方諸侯，青土，苴以白茅。謹敬潔清也。」

祭社有樂，《樂記》曰：「樂之施於金石絲竹，越於聲音，用之於宗廟社稷。」

《曾子問》曰：「諸侯之祭社稷，俎豆既陳，聞天子崩，如之何？孔子曰：廢。」臣子哀痛之，不敢終於禮也。

#@

《禮樂》

禮樂者，何謂也？禮之為言履也，可履踐而行樂者；樂也，君子樂得其道，小人樂得其欲。王者所以盛禮樂何？節文之喜怒。樂以象天，禮以法地。人無不含天地之氣，有五常之性者，故樂所以蕩滌，反其邪惡也，禮所以防淫佚，節其侈靡也。故《孝經》曰：「安上治民，莫善於禮；移風易俗，莫善於樂。」子曰：「樂在宗廟之中，君臣上下同聽之，則莫不和敬；族長鄉里之中，長幼同聽之，則莫不和順；在閨門之內，父子兄弟同聽之，則莫不和親。故樂者，所以崇和順，比物飾節，節奏合以成文，所以合和父子、君臣，附親萬民也。是先王立樂之意也。故聽其雅、頌之聲，志意得廣焉，執干戚習俯仰屈信，容貌得齊焉；其輟兆，要其節奏，行列得正焉，進退得齊焉。故樂者天地之命、中和之紀、人情之所不能免焉也。夫樂者，先王之所以飾喜也；軍旅鈇鉞，所以飾怒也。故先王之喜怒，皆得其齊焉，喜則天下和之，怒則暴亂者畏之。先王之道，禮樂可謂盛矣。」聞角聲，莫不惻隱而慈者；聞徵聲，莫不喜養好施者；聞啇聲，莫不剛斷而立事者；聞羽聲，莫不深思而遠慮者；聞宮聲，莫不溫潤而寬和者也。

禮所揖讓何？所以尊人自損也，不爭。《論語》曰：「揖讓而升，下而飲，其爭也君子。」故「君使臣以禮，臣事君以忠。」「謙謙君子，利涉大川。」以貴下賤，大得民也。屈己敬人，君子之心。故孔子曰：「為禮不敬，吾何以觀之哉！」夫禮者，陰陽之際也，百事之會也，所以尊天地，儐鬼神，序上下，正人道也。

樂所以必歌者何？夫歌者，口言之也。中心喜樂，口欲歌之，手欲舞之，足欲蹈之。故《尚書》曰：「前歌後舞，假於上下。」禮貴忠何？禮者，盛不足節有餘，使豐年不奢，凶年不儉，貧富不相懸也。樂尚雅？雅者，古正也，所以遠鄭聲也。孔子曰：「鄭聲淫何？鄭國土地民人，山居谷浴，男女錯雜，為鄭聲以相悅懌，故邪僻聲，皆淫色之聲也。」

太平乃制禮作樂何？夫禮樂，所以防奢淫。天下人民饑寒，何樂之乎！功成作樂，治定制禮。樂言作、禮言制何？樂者，陽也，陽倡始，故言作；禮者，陰也，陰制度於陽，故言制。樂象陽，禮法陰也。

王者始起，何用正民？以為且用先王之禮樂，天下太平，乃更製作焉。《書》曰：「肇修殷殷禮，祀新邑。」此言太平去殷禮。《春秋傳》曰：「昌何為不修乎近而修乎遠，同己也，可因先以太平也。」必復更制者，示不襲也，又天下樂之者。樂者所以象德表功殊名。《禮記》曰：「黃帝樂曰《咸池》，顓頊樂曰《六莖》，帝嚳樂曰《五英》，堯樂曰《大章》，舜樂曰《簫韶》，禹樂曰《大夏》，湯樂曰《大護》。周樂曰《大武象》，周公之樂曰《酌》，合曰《大武》。」黃帝曰《咸池》者，言大施天下之道而行之，天之所生，地之所載，咸蒙德施也；顓頊曰《六莖》者，言和律歷以調陰陽，莖者著萬物也；帝嚳曰《五英》者，言能調和五聲以養萬物，調其英華也；堯曰《大章》，大明天地人之道也；舜曰《簫韶》者，舜能繼堯之道也，禹曰《大夏》者，言禹能順二聖之道而行之，故曰《大夏》也；湯曰《大護》者，言湯承衰，能護民之急也；周公曰《酌合》者，言周公輔成王，能斟酌文武之道而成之也；武王曰《象》者，像太平而作樂，示已太平也；合曰《大武》者，天下始樂周之征伐行武，故詩人歌之：「王赫斯怒，爰整其旅。」當此之時，天下樂文王之怒，以定天下，故樂其武也。周室中制《象湯》樂何？殷紂為惡日久，其惡最甚，斫涉刳胎，殘賊天下。武王起兵，前歌後舞。克殷之後，民人大喜，故中作所以節喜盛。

天子八佾，諸侯四佾，所以別尊卑。樂者陽也，故以陰數。法八風、六律、四時也。八風、六律者，天氣也，助天地成萬物者也，亦猶樂，所以順氣，變化萬民，成其性命也。故《春秋公羊傳》曰：「天子八佾，諸公六佾，諸侯四佾。」《詩》曰：「大夫士，琴瑟御。」八佾者何謂也，佾者列也，以八人為行，列八八六十四人也。諸公六六為行；諸侯四四為行。諸公謂三公、二王后。大夫士，北面之臣，非專事子民者也，故但琴瑟而已。

王者有六樂者，貴公美德也。所以作供養。傾先王之樂，明有法，示亡其本。興己所以自作樂，明作己也。

樂所以作四夷之樂何？德廣及之也。《易》曰：「先王以作樂崇德，殷薦之上帝，以配祖考。」《詩》云：「奏鼓簡簡，衎我烈祖。」《樂元語》曰：「受命而六樂。樂先王之樂，明有法也；與其所自作，明有制；興四夷之樂，明德廣及之也。」故南夷之樂曰《兜》，西夷之樂曰《禁》，北夷之樂曰《昧》，東夷之樂曰《離》。合歡之樂人舞於堂，四夷之樂陳於右，先王所以得之，順命重始也。

此言以人得之，先以文，謂持羽毛人舞也；以武得之，先以武，謂持干戚人舞也。《樂元語》曰：「東夷之樂持矛舞，助時生也；南夷之樂持羽舞，助時養也；西夷之樂持戰舞，助時煞也。」北夷之樂持干舞助時藏也，誰制夷狄之樂？以為先聖王也。先王惟行道德，和調陰陽，覆被夷狄，故夷狄安樂，來朝中國，於是作樂樂之。《南》之為言任也，任養萬物；《味》之為言昧也，昧者，萬物老衰，禁者萬物禁藏，侏離者萬物微離地而生。

一說東方持矛，南方歌，西方戚，北方擊金。夷狄質，不如中國中國文章，但隨物名之耳，故百王不易戚二者制夷狄樂。不制夷狄禮何？以為禮者，身當履而行之，夷狄之人不能行禮；樂者，聖人作為以樂之耳，故有夷狄樂也。殊為舞者？以為使中國人。何以言之？夷狄之人禮不備，恐有過誤也。作之門外者何？夷在外，故就之也。夷狄無禮義，故不在內。《明堂記》曰：「九夷之國，在東門之外。」所以知不在門內也。《明堂記》曰：「禹納蠻夷之樂於太廟。」言納，明有入也。

曰四夷之樂者何謂也？以為四夷外無禮義之國，數夷狄者從東，故舉本以為之總名也。言夷狄者，舉終始也；言蠻，舉遠也；言貉，舉惡也。則別之，東方為九夷，南方為八蠻，西方為六戎，北方為五狄。故《曾子問》曰：「九夷、八蠻、六戎、五狄、百姓之難至者也。」

何以知夷在東方？《禮王制》曰：「東方曰夷，被發文身；又曰：南方曰蠻，雕題交趾；西方曰戎，被發衣皮；北方曰狄，衣羽毛穴居。」東所以九何？蓋來者過九之為言究也，德遍究，故應德而來亦九也，非故為之，道自然也。何以名為夷蠻？曰：聖人本不治外國，非為制名也，因其國名而言之耳。一說曰：名其短而為之制名也。夷者，聚狄無禮義。東方者，少陽易化，故取名也。北方太陰鄙卻，故少蠻蟲難化，執心違邪。戎者，強惡也。狄者，易也，辟易無別也。

歌者在堂上，舞在堂下何？歌者象德，舞者象，君子上德而下功。《郊特牲》曰：「歌者在上。」《論語》曰：「季氏八佾舞於庭。」《書》曰：「下管鞀召鼓，笙鏞以間。」

降神之樂在上何？為鬼神舉。故《書》曰：「戛擊鳴球、搏拊、琴瑟，以詠，祖考來格。」何以用鳴球、搏拊者何？鬼神清虛，貴淨賤鏗鏘也。故《尚書大傳》曰：「搏拊鼓，裝以秉。琴瑟，練絲朱弦。」鳴者，貴玉聲也。

王者食所以有樂何？樂食天下之太平、富積之饒也，明天子至尊，非功不食，非德不飽，故《傳》曰：「天子食時舉樂。」王者所以日食者何？明有四方之物，食四時之功也。四方不平，四時不順，有徹樂之法焉，所以明至尊著法戒也。王平居中央，制御四方。平旦食，少陽之始也；晝食，太陽之始也；脯食，少陰之始也；暮食，太陰之始也。《論語》曰：「亞飯干適楚，三飯繚適蔡，四飯缺適秦。」諸侯三飯，卿大夫再飯，尊卑之差也。《弟子職》曰：「暮食士偃禮。」士也；食力無數，庶人職在耕桑，戮力勞役，飯即食，飽即作，故無數。

禮樂者，何謂也？禮之為言履也，可履踐而行樂者。君子樂得其道，小人樂得其欲。聲者，何謂。聲鳴也，聞其聲即知其所生；音者，飲也，言其剛柔清濁和而相飲也。《尚書》曰：「予欲聞六律、五聲、八音。」五聲者，何謂也？宮、商、角、徵、羽，土謂宮，金謂商，木謂角，火謂徵，水謂羽。月令曰：盛德在木，其音角，又曰：盛德在火，其音徵，盛德在金其音商，盛德在水，其音羽。所以名之為角者，躍也，陽氣動躍；徵者，止也，陽氣止；商者，張也，陰氣開張，陽氣始降也；羽者，紆也，陰氣在上，陽氣在下；宮者，容也，含也，含容四時者也。

八音者，何謂也？《樂記》曰：「土曰塤，竹曰管，皮曰鼓，匏曰笙，絲曰弦，石曰磬，金曰鐘，木曰柷敔。」此謂八音也。法《易》八卦也，萬物之數也；八音，萬物之聲也。所以用八音何？天子承繼萬物，當知其數。既得其數，當知其聲，即思其形。如此蜎飛蠕動，無不樂其音者，至德之道也。天子樂之，故樂用八音。《樂記》曰：「塤，坎音也；管，艮音也；鼓，震音也；弦，離音也；鐘，兌音也；柷敔，乾音也。」塤在十一月，塤之為言勳也，陽氣於黃泉之下，勳蒸而萌；匏之言施也，在十二月，萬物始施而勞。笙者，太蔟之氣，像萬物之生，故曰笙。有七正之節焉，有六合之和焉，天下樂之，故謂之笙。鼓，震音煩氣也。萬物憤懣震動而出，雷以動之，溫以暖之，風以散之，雨以濡之，奮至德之聲，感和平之氣也，同聲相應，同氣相求，神明報應，天地佑之，其本乃在萬物之始耶，故謂之鼓也。鞀者，震之氣也，上應卯星以通王道，故謂之鞀也。簫者，中之氣，萬物生於無聲，見於無形，僇也，簫也，故謂之簫。簫者以祿為本，言承天繼物為民，本人力加，地道化，然後萬物戮也，故謂之簫也。瑟者，嗇也，閒也，所以懲忽宮商角則宜。君父有節，臣子有義，然後四時和，四時和然後萬物生，故謂之瑟也。琴者，禁也，所以禁止淫邪、正人心也。磬者，夷則之氣也，像萬物之盛也，其氣磬，故曰磬，有貴賤焉，有親踈焉，有長幼焉，朝廷之禮，貴不讓賤，所以有尊卑也；鄉黨之禮，長不讓幼，所以明有年也；宗廟之禮，親不讓踈，所以有親也。此三者行然後王道得，王道得然後萬物成，天下樂用磬也。鐘之為言動也，陰氣用事，萬物動成，鐘為氣，用金聲也。鎛者，時之氣聲也，節度之所生也。君臣有節度則萬物昌，無節度則萬物亡，亡與昌正相迫，故謂之鎛。柷敔者，終始之聲，萬物之所生也。陰陽順而復，故曰柷；承順天地，序迎萬物，天下樂之，故樂用柷。柷，始也；敔，終也。一說笙、柷、鼓、簫、瑟、塤、鐘、磬也。如其次，笙在北方，柷在東北方，鼓在東方，琴在南方，塤在西南方，鐘在西方，磬在北方。

聲五音八何？聲為本，出於五行；音為末，像八風，故《樂記》曰：「聲成文謂之音，知音而樂之謂之樂也。」

問曰：「異說並行，則弟子疑焉。」孔子有言：「吾聞擇其善者而從之，多見而志之，知之次也。」「文武之道，未墜於地。」「天之將喪斯文也，樂亦在其中矣。」聖人之道，猶有文質，所以擬其說、述所聞者，亦各傳其所受而已。

#@

《卷三》

#@

《封公侯》

王者所以立三公、九卿何？曰：天雖至神，必因日月之光；地雖至靈，必有山川之化；聖人雖有萬人之德，必須俊賢三公、九卿、二十七大夫、八十一元士，以順天成其道。司馬主兵，司徒主人，司空主地。王者受命為天、地、人之職，故分職以置三公，各主其一，以效其功。一公置三卿，故九卿也。天道莫不成於三：天有三光，日、月、星；地有三形，高、下、平；人有三尊，君、父、師。故一公三卿佐之，一卿三大夫佐之，一大夫三元士佐之。天有三光然後而能遍照，各自有三法，物成於三：有始、有中、有終，明天道而終之也。三公、九卿、二十七大夫、八十一元士，凡百二十官，下應十二子。《別名記》曰：司徒典民，司空主地，司馬順天。天者施生，所以主兵何？兵者，為諸除害也，所以全其生、衛其養也，故兵稱天。寇賊猛獸，皆為除害者所主也。《論語》曰：「天下有道，則禮樂、征伐自天子出。」司馬主兵，言馬者，馬陽物，乾之所為，行兵用焉，不以傷害為度，故言馬也；司徒主人，不言徒人者，徒眾也，重民；司空主土，不言土言空者，空尚主之，何況於實？以微見著。

王者主三公、九卿、二十七大夫，足以教道，照幽隱，必復封諸侯何？重民之至也。善惡比而易故知，擇賢而封之，使治其民，以著其德，極其才。上以尊天子，備蕃輔，下以子養百姓，施行其道，開賢者之路，謙不自專，故列土封賢，因而象之，像賢重民也。

州伯何謂也？伯，長也，選擇賢良，使長一州，故謂之伯也。《王制》曰：「千里之外設方伯。五國以為屬，屬有長；十國以為連，連有率；三十國以為卒，卒有正；二百一十國以為州，州有伯。」唐虞謂之牧何？尚質，使大夫往來牧諸侯，故謂之牧。旁立三人，凡十二人。《尚書》曰：「咨十有二牧。」何知堯時十有二州也？以《禹貢》言九州也。

王者所以有二伯者，分職而授政，欲其亟成也。《王制》曰：「八伯各以其屬屬於天子之老。」曰二伯。《詩》云：「蔽芾甘棠，勿翦勿伐，邵伯所茇。」《春秋公羊傳》曰：「自陝已東，周公主之，自陝已西，邵公主之。」不分南北何？東方被聖人化日少，西方被聖人化日久，故分東西，使聖人主其難者，賢者主其易者，乃俱到太平也。又欲令同有陰陽寒暑之節，共法度也。所分陝者，是國中也，若言面，八百四十國矣。

諸侯有三卿者，分三事也。五大夫者，下天子。《王制》曰：「大國三卿，皆命於天子。下大夫五人，上士二十七人；次國三卿，二卿命於天子，一卿命於其君；小國二卿，皆命於其君。大夫悉同。」《禮王度記》曰：「子、男三卿，一卿命於天子。」

諸侯封不過百里，像雷震百里，所潤雨同也。雷者，陰中之陽也，諸侯象也。諸侯比王者為陰，南面賞罰為陽，法雷也。七十里、五十里，差德功也。故《王制》曰：「凡四海之內九州，州方千里，建百里之國二十，七十里之國六十，五十里之國百有二十。名山大澤不以封，其餘以為附庸閒田。」天子所治方千里，此平土三千，並數邑居山川至五十里，名山大澤不以封者，與百姓共之，不使一國獨專也。山木之饒，水泉之利，千里相通，所均有無，贍其不足。制土三等何？因土地有高、下、中。

王者即位，先封賢者，憂人之急也。故列土為疆非為諸侯，張官設府非為卿大夫，皆為民也。《易》曰：「利建侯。」此言因所利故立之。《樂記》曰：「武王克殷反商，下車封夏后氏之後於杞，殷人之後於宋，封王子比干之墓，釋箕子之囚。」天下太平乃封親屬者，示不私也。即不私封之何？普天之下，莫非王土，率土之賓，莫非王臣。海內之眾已盡得使之，不忍使親屬無短足之居，一人使封之，親親之義也。以《尚書》封康叔據平安也。王者始起封諸父、昆弟，與己共財之義，故可與共土也。一說諸父不得封諸侯二十國，厚有功象賢以為民也，賢者子孫類多賢。又卿不世位，為其不子愛百姓，各加一功，以虞樂其身也。受命不封子者，父子手足，無分離異財之義。至昆弟皮體有分別，故封之也。以舜封弟像有比之野也。

封諸侯以夏何？陽氣盛養，故封諸侯，盛養賢也。封立人君，陽德之盛者。《月令》曰：「孟夏之月行賞，封諸侯，慶賜，無不欣悅。」

何以言諸侯繼世以立？諸侯，像賢也。大夫不世位何？股肱之臣，任事者也，為其專權擅勢，傾覆國家。又曰孫苟中，庸不任輔政，妨塞賢，故不世世。故《春秋公羊傳》曰：「譏世世，非禮也。」諸侯世位，大夫不世，安法？所以諸侯南面之君，體陽而行，陽道不絕；大夫人臣，北面，體陰而行，陰道絕。以男生內向，有留家之義；女生外向，有從夫之義。此陽不絕、陰有絕之效也。

國在立太子者，防篡煞，壓臣子之亂也。《春秋》之弒太子，罪與弒君同。《春秋》曰：「弒其君之子奚齊。」明與弒君同也。君薨，適夫人無子，有育遺腹，必待其產立之何？專適重正也。《曾子問》曰：「立適以長不以賢何？以言為賢不肖，不可知也。」《尚書》曰：「惟帝其難之。」立子以貴不以長，防愛憎也。《春秋傳》曰：「適以長不以賢，立子以貴不以長也。」

始封諸侯無子死，不得與兄弟何？古者象賢也，弟非賢者子孫。《春秋傳》曰：「善善及子孫。」不言及昆弟，昆弟尊同，無相承養之義，以閔公不繼莊公也，昆弟不相繼。至繼體諸侯無子，得及親屬者，以其俱賢者子孫也。重其先祖之功，故得及之。

《禮服傳》曰：「大宗不可絕。同宗則可以為後、為人作子何？明小宗可以絕，大宗不可絕。故捨己之父，往為後於大宗，所以尊祖，重不絕大宗也。」《春秋傳》曰：「為人後者，為人子者。」

繼世諸侯無子又無弟，但有諸父庶兄當誰庶與兄推親之序也。王者受命而作，興滅國、繼絕世何？為先王無道，妄煞無辜，及嗣子幼弱，為強臣所奪，子孫皆無罪囚而絕，重其先人之功，故復立之。《論語》曰：「興滅國，繼絕世。」誅君之子不立者，義無所繼也。諸侯世位，像賢也，今親被誅絕也。《春秋傳》曰：「誅君之子立。」君見弒其子得立何？所以尊君、防篡弒。《春秋繼經》曰：「齊無知殺其君，貴妾子公子糾當立也。」

大夫功成，未封，子得封者，善善及子孫也。《春秋傳》曰：「賢者子孫宜有土地也。」

周公不之魯何？為周公繼武王之業也。《春秋傳》曰：「周公曷為不之魯？欲天下一於周也。」《詩》云：「王曰叔父，建爾元子，俾侯於魯。」周公身薨，天為之變，成王以天子禮葬之，命魯郊，以明至孝，天所興也。

#@

《京師》

王者必即土中者何？所以均教道，平往來，使善易以聞，為惡易以聞，明當懼慎，損於善惡。《尚書》曰：「王來紹上帝，自服於土中。」聖人承天而製作。尚書曰：「公不敢不敬天之休來相宅。」

周家始封於何？後稷封於邰，公劉去邰之邠。《詩》云：「即有台家室。」又曰：「篤公劉於邠斯觀。」周家五遷，其意一也，皆欲成其道也。時寧先皇者，不以諸侯移，必先請從然後行。

京師者，何謂也？千里之邑號也。京，大也；師，眾也。天子所居，故以大眾言之，明諸侯，法日月之徑千里。《春秋傳》曰：「京曰天子之居也。」《王制》曰：「天子之田方千里」。

或曰：夏曰夏邑，殷曰商邑，周曰京師。《尚書》曰：「率割夏邑。」謂桀也。「在商邑。」謂殷也。

《王制》曰：「天子三公之田視公侯，卿視伯，大夫視子、男士視附庸。」上農夫食九人，其次食八人，其次食七人，其次食六人；下農夫食五人，庶人在官者，以是為差也。諸侯之下士，視上農夫，祿足以代其耕也；中士倍下士，上士倍中士，下大夫倍上士，卿四大夫祿，君十卿祿；次國之卿三大夫祿，君十卿祿；小國之卿倍上大夫祿，君十卿祿。天子之縣，內有百里之國九，七十里之國二十一，五十里之國六十三，凡九十三國。名山大澤不以封，其餘以祿士，以為閒田。

諸侯入為公卿大夫，得食兩家菜不？日有能然後居其位，德加於人然後食其祿，所以尊賢重有德也。今以盛德人輔佐，兩食之何？故《王制》曰：「天子縣內，諸侯祿也；外諸侯，嗣也。」

天子太子食菜者，儲君嗣主也，當有土以尊之也。太子食百里，與諸侯封同，故《禮》曰：「公士大夫子子也。」無爵而在大夫上，故知百里也。

公卿大夫皆食菜者，示與民同有無也。

#@

《五行》

五行者，何謂也？謂金、木、水、火、土也。言行者，欲言為天行氣之義也。地之承天，猶妻之事夫，臣之事君也，謂其位卑。卑者親視事，故自周於一行，尊於天也。《尚書》：「一曰水，二曰火，三曰木，四曰金，五曰土。」水位在北方，北方者，陰氣在黃泉之下，任養萬物；水之為言淮也，陰化沾濡任生木。木在東方。東方者，陰陽氣始動，萬物始生。木之為言觸也，陽氣動躍，火在南方，南方者，陽在上，萬物垂枝。火之為言委隨也，言萬物佈施；火之為言化也，陽氣用事，萬物變化也。金在西方，西方者，陰始起，萬物禁止。金之為言禁也。土在中央者，主吐含萬物。土之為言吐也。何知東方生？《樂記》曰：「春生，夏長，秋收，冬藏。」土所以不名時，地，土別名也，比於五行最尊，故不自居部職也。《元命苞》曰：「土之為位而道在，故大不預化，人主不任部職。」

五行之性或上或下何？火者，陽也，尊，故上；水者，陰也，卑，故下；水者，少陽；金者，少陰，有中和之性，故可曲可直，從革；土者最大，苞含物，將生者出者，將歸者，不嫌清濁為萬物。《尚書》曰：「水曰潤下，火曰炎上，木曰曲直，金曰從革，土爰稼穡。」五行所以二陽三陰何？土尊，尊者配天，金木水火，陰陽自偶。

水味所以鹹何？是其性也。所以北方鹹者，萬物鹹與，所以堅之也，猶五味得鹹乃堅也。木味所以酸何？東方，萬物之生也，酸者以達生也，猶五味得酸乃達也。火味所以苦何？南方主長養，苦者所以長養也，猶五味須苦可以養也。金味所以辛何？西方煞傷成物，辛所以煞傷之也，猶五味得辛乃委煞也。土味所以甘何？中央者，中和也，故甘，猶五味以甘為主也。《尚書》曰：「潤下作鹹，炎上作苦，曲直作酸，從革作辛，稼穡作甘。」北方其臭朽者何？，北方水，萬物所幽藏也，又水者受垢濁，故臭腐朽也。東方者木也，萬物新出地中，故其臭膻。南方者水也，盛陽承動，故其臭焦。西方者金也，萬物成熟，始復諾，故其臭腥。中央土也，主養，故其臭香也。《月令》曰：「東方其臭膻，南方其臭焦，中央其臭香，西方其臭腥，北方其臭朽。」所以名之為東方者，動方也，萬物始動生也。南方者，任養之方，萬物懷任也。西方者，遷方也，萬物遷落也。北方者，伏方也，萬物伏藏也。

少陽見寅，寅者，演也，律中大蔟，律之言率，所以率氣令生也；卯者，茂也，律中夾鐘；衰於辰，辰震也，律中姑洗。其日甲乙者，萬物孚甲也；乙者，物蕃屈有節欲出。時為春，春之為言蠢蠢動也。位在東方。其色青。其音角，角者，氣動耀也。其帝太皞，皞者，大起萬物擾也。其神勾芒者，物之始生，其精青龍，芒之為言萌也。

陰中陽故，太陽見於巳，巳者物必起，律中仲呂；壯盛於午，午物滿長，律中蕤賓；衰於未，未味也，律中林鐘。其日丙丁者，其物炳明丁者，強也。時為夏，夏之言大也。位在南方。其色赤。其音徵，徵，止也，陽度極也。其帝炎帝者，太陽也。其神祝融，祝融者，屬續。其精為鳥，離為鸞。

故少陰見於申，申者，身也，律中夷則；壯於酉，酉者，老物收斂，律中南呂；衰於戌，戌者，滅也，律中無射，無射者，無聲也。其日庚辛，庚者，物更也；辛者，陰始成。時為秋，秋之為言愁亡也。其位西方。其色白。其音商，商者，強也。其神少皞，少皞者，少斂也。其神蓐收，蓐收者，縮也。其精白虎，虎之為言搏討也。

故太陰見於亥，亥者，仰也，律中應鐘；壯於子，於子者，孳也，律中黃鐘；衰於丑，丑者，紐也，律中大呂。其日壬癸，壬者，陰始任；癸者，揆揆度。可揆度也。時為冬，冬之為言終也。其位在北方。其音羽，羽之為言舒，言萬物始孳。其帝顓頊，顓頊者，寒縮也。其神玄冥，玄冥者，入冥也。其精玄武，掩起離體泉，龜蛟珠蛤。

土為中宮。其日戊己，戊者，茂也；己抑屈起。其音宮，宮者，中也。其帝黃帝。其神后土。

《月令》云：十一月律謂之黃鐘何？中和之色；鐘者，動也。言陽氣動於黃泉之下，動養萬物也。

十二月律之謂之大呂何？大，大也；呂者，拒也。言陽氣欲出，陰不許也。呂之為言拒者，旅抑拒難之也。

正月律謂之太蔟何？太，亦大也；蔟者，湊也。言萬物始大，湊地而出也。

二月律謂之夾鐘何？夾者，孚甲也，言萬物孚甲，種類分也。

三月謂之姑洗何？姑者，故也；洗者，鮮也。言萬物皆去故就其新，莫不鮮明也。

四月謂之仲呂何？言陽氣極將，彼故復中難之也。

五月謂之蕤賓，蕤者，下也；賓者，敬也。言陽氣上極，陰氣始，賓敬之也。

六月謂之林鐘何？林者，眾也，萬物成熟，種類眾多。
	
七月謂之夷則何？夷，傷也；則，法也。言萬物始傷，被刑法也。

八月謂之南呂何？南者，任也，言陽氣尚有，任生薺麥也，故陰拒之也。

九月謂之無射何？射者，終也。言萬物隨陽而終，當復隨陰而起，無有終已也。

十月謂之應鐘何？應者，應也；鐘者，動也。言萬物應陽而動下藏也。

五行所以更王何？以其轉相生，故有終始也。木生火，火生土，土生金，金生水，水生木。是以木王，火相，土死，金囚，水休，王所勝老死、囚，故王者休。見王火相何？以知為臣，土所以死者，子為父報仇者也。五行之子慎之物歸母，木王火相，金成，其火ㄡ金。金生水，水滅火，報其理；火生土，土則害水，莫能而御。

五行所以相害者，天地之性，眾勝寡，故水勝火也；精勝堅，故火勝金；剛勝柔，故金勝木；專勝散，故木勝土；實勝虛，故土勝水也。火陽，君之象也；水陰，臣之義也。臣所以勝其君何？此謂無道之君也，故為眾陰所害，猶紂王也。是使水得施行，金以蓋之，土以應之，欲溫則溫，欲寒，亦何從得害火乎？曰：五行各自有陰陽，木生火所以還燒其母何？曰金勝木，火欲為木害金。金者，堅強難消，故母以遜體助火燒金，此自欲成子之義。又陽道不相離，故為兩盛火死子乃繼之。

木王所以七十二日何？土王四季，各十八日，合九十日為一時，王九十日。土所以王四季何？木非土不生，火非土不榮，金非土不成，水無土不高。土扶微助衰，歷成其道，故五行更王，亦須土也。王四季，居中央不名時。五行何以知同時起？丑訖義相生。《傳》曰：「五行並起赴，各以名別。」陽氣陰煞，火中無生物，水中反有生物何？生者以內火，陰在內，故不生也。水、火獨一種，金、木多品何？以為南北陰陽之極也，得其極故一也；東西非其極也，故非一也。

水、木可食，金、火、土不可食何？木者陽，陽者施生，故可食；火者，陰在內，金者陰嗇吝，故不可食。

火、水所以殺人何？水盛氣也，故入而殺人；火陰在內，故殺人壯於水也；金木微氣，故不能自殺人也。火不可入其中者，陰在內也，入則殺人矣。水、土陽在內，故可入其中。金、木微氣也，精密不可得入也。

水、火不可加人功為用，金、木加人功何？火者盛陽，水者盛陰者也。氣盛不變，故不可加人功為人用。金木者不能自成，故須人加功，以為人用也。

五行之性，火熱水寒，有溫水，無寒火何？明臣可為君，君不可更為臣。五行常在，火乍亡何？水太陰也，刑者故常在。金少陰，木少陽，微氣無變，故亦常在火。太陽精微，人君之象。像尊常藏，猶天子居九重之內，臣下衛之也。藏於木者，依於仁也，木自主金，須人取之乃成，陰卑不能自成也。木所以浮，金所以沉何？子生於母之義。肝所以沉，肺所以浮何？有知者尊其母也。一說木畏金，金之妻庚，受庚之化，木者法其本，柔可曲直，故浮也，肝法其化，直，故沉。五行皆同義。

天子所以內明而外昧，人所以外明而內昧何？明天人欲相向而治也。行有五、時有四何？四時為時、五行為節，故木王即謂之春，金王即謂之秋，土尊不任職，君不居部，故時有四也。子不肯禪何法？法四時火不興土而興金也。父死子繼何法？法木終火王也。兄死弟及何法？夏之承春也。善善及子孫何法？法春生待夏復長也。惡惡止其身何法？法秋煞不待冬也。主幼臣攝政何法？法土用事於季孟之間也。子之復讎，何法？法土勝水、水勝火也。子順父、臣順君、妻順夫何法？法地順天也。

男不離父母何法？法火不離木也。女離父母何法？法水流去金也。娶妻親迎何法？法日入，陽下陰也。君讓臣何法？法月三十日，名其功也。善稱君、過稱己何法？法陰陽共敘共生，陽名生，陰名煞。臣有功歸於君何法？法歸明於日也。臣法君何法？法金正木也。子諫父何法？法火揉直木也。臣諫君不從則去何法？法水潤下、達於上也。君子遠子近孫何法？法木遠火近土也。親屬臣諫不相去何法？法水木枝葉不相離也。父為子隱何法？法木之藏火也。子為父隱何法？法水逃金也。君有眾民何法？法天有眾星也。王者賜先親近、後疏遠何法？法天雨，高者先得之也。□□□□□□□□□□□□□□□□□□□□□□□□□□□□

長幼何法？法四時有孟、仲、季也。朋友何法？法水合流相承也。父母生子養長子何法？法水生木長大也。子養父母何法？法夏養長木，此火養母也。不以父命廢主命何法？法金不畏土而畏火。陽舒陰急何法？法日行遲月行疾也。有分土無分民何法？法四時各有分而所生者通也。若言東，東方天下皆生也。君一娶九女何法？法九州象天之施也。不娶同姓何法？法五行異類乃相生也。子喪父母何法？法木不見水則憔悴也。喪三年何法？法三年一閏，天道終也。父喪子、夫喪妻何法？法一歲物有終始，天氣亦為之變也。年六十閉房何法？法六月陽氣衰也。人有五藏六府何法？法五行六合也。人目何法？法日月明也。日照晝，月照夜，人目所不更照何法？目亦更用事也。王者監二王之後何法？法木須金以正，須水以潤也。明王先賞後罰何法？法四時先生後煞也。

#@

《卷四》

#@

《三軍》

國有三軍何？所以戒非常，伐無道，尊宗廟，重社稷，安不忘危也。何以言有三軍也？《論語》曰：「子行三軍，則誰與？」《詩》云：「周王於邁，六師及之。」三軍者何法？法天、地、人也。以為五人為伍，五伍為兩，四兩為卒，五卒為旅，五旅為師，師二千五百人，師為一軍，六師一萬五千人也。《傳》曰：「一人必死，十人不能當；百人必死，千人不能當；千人必死，萬人不能當；萬人必死，橫行天下。」雖有萬人，猶謙讓自以為不足，故復加五千人，因法月數。月者，群陰之長也。十二月足以窮盡陰陽備物成功。二千人亦足以征伐不義，致太平也。《穀梁傳》曰：「天子有六軍，諸侯上國三軍，次國二軍，下國一軍。」諸侯所以一軍者何？諸侯，蕃屏之臣也，任兵革之重，距一方之難，故得有一軍也。

王者征伐，所以必皮弁素幘何？伐者凶事，素服，示有淒愴也。伐者質，故衣古服。《禮》曰：「三王共皮弁素幘，服亦皮素幘，又招虞人，亦皮弁。」知伐亦皮。

王者將出，辭於檷；還，格祖、檷者，言子辭面之禮，尊親之義也。《王制》曰：「王者將出，類於上帝，宜於社，造於檷。」《尚書》曰：「歸假於藝祖。」出所以告天？至告祖無二元後。廟後告者。示不敢留尊者之命也。告天何。示不敢自專也，非出辭反面之道也，與宗廟異義。還不復告天者，天道質無內外，故不復告也。《尚書》言：「歸假於祖檷。」不見告於天，知不告也。

王者受命，質家先伐，文家先正何？質家之天命己也，使己誅無道，今誅，得為王，故先伐。文家言天命已成，為王者乃得誅伐王者耳，故先改正朔也。又改正朔者，文代其質也。文者先其文，質者先其質，故《論語》曰：「予小子履，敢昭告於皇天上帝。」此湯伐桀告天，用尤家之法也。《詩》云：「命此文王，於周於京。」此言文王誅伐，故改號為周，易邑為京也，明天著忠臣孝子之義也。湯親北面稱臣而事桀，不忍相誅也。《禮》曰：「湯放桀，武伐紂時也。」

王法天誅者，天子自出者，以為王者乃天之所立，而欲謀危社稷，故自出，重天命也。犯王法，使方伯誅之。《尚書》曰：「命予惟恭行天之罰。」此所以言開自出伐有扈也。《王制》曰：「賜之弓矢，乃得專征伐。」犯王誅者也。

大夫將兵出，必不御者，欲盛其威，使士卒一意系心也。故但聞將軍令，不聞君命也，明進退大夫也。《春秋傳》曰：「此受命於君，如伐齊則還何？大其不伐喪也。」大夫以君命出，進退在大夫也。

天子遣將軍必於廟何？示不敢自專也。獨於祖廟何？製法度者祖也。《王制》曰：「受命於祖，受成於學。」此言於祖廟命遣之也。

王法年此受兵何？重不絕人嗣也。師行不必勝，故須其有世嗣。年六十歸兵者何？不忍並斗人父子也。《王制》曰：「六十不預服戎。」又曰：「八十一子不從政，九十家不從政，父母之喪三年不從政，齊衰、大功三月不從政，廢疾非人不養者一人不從政。」

古者師出不逾時者，為怨思也。天道一時生。一時養。人者，天之貴物也。逾時則內有怨女。外有曠夫。《詩》云：「昔我往矣，楊柳依依；今我來思，雨雪霏霏。」《春秋》曰：「宋人取長葛。」《傳》曰：「外取邑不書，此何以書？久也。」

王者有三年之喪，夷狄有內侵伐之者，重天誅，為宗廟社稷也。《春秋傳》曰：「天王居狄泉。」《傳》曰：「此未三年，其稱天王何？著有天子也。」

#@

《誅伐》

誅不避親戚何？所以尊君卑臣，強幹弱枝，明善惡善惡之義也。《春秋傳》曰：「季子煞其母兄，何善？示誅不避母兄，君臣之義。」《尚書》曰：「肆朕誕以爾東征。」誅弟也。

諸侯有三年之喪，有罪且不誅何？君子恕己，哀孝子之思慕，不忍加刑罰。《春秋傳》曰：「晉士丐帥師侵齊至谷，聞齊侯卒，乃還。」《傳》曰：「大其不伐喪也。」

諸侯之義，非天子之命，不得動眾起兵誅不義者，所以強幹弱枝，尊天子，卑諸侯。《論語》曰：「天下有道，則禮樂、征伐自天子出；天下無道，則禮樂、征伐自諸侯出。」世無聖賢方伯，諸侯有相滅者，力能救者可也。《論語》曰：「陳恆弒其君，孔子沐浴而朝，請討之。」王者侯之子篡弒其君而立，臣下得誅之者，廣討賊之義也。《春秋傳》曰：「臣弒君，臣不討賊，非臣也。」又曰：「蔡世子班弒其君，楚子誅之。」

王者受命而起，諸侯有臣弒君而立，當誅君身死，子不得繼者，以其逆，無所天也。《詩》云：「毋封靡於爾邦，惟王其崇之。」此言追誅大罪也。或盜天子土地，自立為諸侯，絕之而已。

父煞其子當誅何？以為天地之性，人為貴，人皆天所生也，托父母氣而生耳。王者以養長而教之，故父不得專也。《春秋傳》曰：「晉侯煞世子申生不出蔡。」

佞人當誅何？為其亂善行，傾覆國政。《韓詩內傳》曰：「孔子為魯司寇，先誅少正卯。」謂佞道已行，敵國政也。佞道未行，章明遠之而已。《論語》曰：「放鄭聲，遠佞人。」

子得為父報仇者，臣子於君父，其義一也。忠臣孝子所以不能已，以恩義不可奪也。故曰：父之仇不與共天下，兄弟之仇不與共國，朋友之仇不與同朝，族人之仇不共鄰。故《春秋傳》曰：「子不復仇，非子。」《檀弓》記：子夏問曰：「居兄弟之仇如之何？仕不與同國，銜君命，遇之不鬥。」父母以義見殺，子不復仇者，為往來不止也。《春秋》曰：「父不受誅，子復仇，可也。」

誅猶責也。誅其人，責其罪，極其過惡。《春秋》曰：「楚子虔誘蔡侯班，煞之於申。」《傳》曰：「誅君之子不立。」

討者何謂？討猶除也，欲言臣當掃除君之賊。《春秋》曰：「衛人殺州吁於濮。」《傳》曰：「其稱人何？討賊之辭也。」

伐者何謂伐擊也，欲言伐擊之也。《尚書》曰：「武王伐紂。」

征者何謂也？征猶正也，欲言其正也，輕重從辭也。誕以爾東征。誅祿甫也。又曰：「甲戌，我惟征徐戎。」

戰者何謂也？《尚書大傳》曰：「戰者，憚警之也。」《春秋讖》曰：「戰者，延改也。」

弒者試也，欲言臣子殺其君父不敢卒，候間司事，可稍稍弒之。《易》曰：「臣弒其君，子弒其父，非一朝一夕之故也。」

篡者何謂也？篡猶奪也，取也，欲言庶奪嫡，孽奪宗，引奪取其位。《春秋傳》曰：「其言入何？篡詞也。」

襲者何謂也？行不假途，掩人不備也。《春秋傳》曰：「其謂之秦何？夷狄之也。曷為夷狄之？秦伯將襲鄭。」入國掩人不備，行不假途，人銜枚，馬韁勒，晝伏夜行，為襲也。諸侯家國，入人家，宜告主人，所以尊敬、防並兼也。《春秋傳》曰：「桓公假途於陳而伐楚。」《禮》曰：「使次介先假途，用束帛。」即如是，諸侯賣王者道，禮無往不反，非謂所賣者也。將入人國，先使大夫執幣假道，主人亦遣大夫迎於郊，為賓主，設禮而待之，是其相尊敬也。防並兼奈何？諸侯之行，必有師旅，恐掩人不備，士卒斂取恆遲，先假途則預備之矣。

冬至，所以休兵不舉事。閉開啇旅不行何，此日陽氣微弱。王者承天理物，故率天下靜，不復行役，扶助微氣成萬物也。故《孝經纎》曰：「夏至陰氣始動。冬至陽氣始萌。」《易》曰：「先王以至日閉開，啇旅不行。」夏至陰始起。反大熱何。陰氣始起，陽氣推而上。故大熱也。冬至陽始起陰氣推而上。故大寒也。

#@

《諫諍》

臣所以有諫君之義何？盡忠納誠也。愛之能無勞乎？忠焉能無誨乎？《孝經》曰：「天子有諍臣七人，雖無道，不失其天下；諸侯有諍臣五人，雖無道，不失其國；大夫有諍臣三人，雖無道，不失其家；士有諍友，則身不離於令名；父有諍子，則身不陷於不義。」

天子置左輔、右弼、前疑、後承，以順。左輔主修政，剌不法。右弼主糾，周言失傾。前疑主糾度，定德經。後承主匡正，常考變天。四弼興道，率主行仁。夫陽變於七，以三成，故建三公，序四諍，列七人，雖無道，不失天下，杖辟賢也。

諸侯諍，不從得去何？以屈尊申卑，孤惡君也。去曰：「某質性頑鈍。」言愚不任用，請退避賢。如是之是待以禮，臣待放；如不以禮待，遂去。君待之以禮奈何？曰：「予熟思夫子言，未得其道。今子不且留，聖王之制，無塞賢之路，夫子欲何之？」則遣大夫送至於郊。

必三諫者何？以為得君臣之義，必得於郊者，忠厚之至也，冀君覺悟能用之。所以必三年，古者臣下有大喪，君子年不呼其門，所以復君恩。今己所言，不合於禮義，君欲罪之，可得也。《援神契》曰：「三諫待放，復三年，盡惓惓也。」所以言放者，臣為君諱，若言有罪放之也。

所諫事已行者，遂去不留。凡待放者，冀君用其言耳，事已行，各去無為留之。《易》曰：「介如石，不終日，貞吉。」《論語》曰：「三日不朝，孔子行。」

臣待於郊者，君絕其祿者，示不欲去也，道不合耳。祿參三與之，一留與其妻、長子，使終祭宗廟。賜之環則反，賜之玦則去，明君子重恥也。《王度記》曰：「反之以玦，其不待放者，亦與之物。明有介主無介民也。」《詩》曰：「逝將去汝，適彼樂土。」

或曰：天子之臣，不得言放。天子以天下為家也。親屬諫不待放者，骨肉無相去離之義也。《春秋傳》曰：「司馬皮曰：『請處乎此，臣請歸。』」子皮者，楚公子也，時不待放。

士不得諫者，士賤，不得豫政事，故不得諫也。謀及之，得固盡其忠耳。《禮保傅》曰：「大夫進諫，士傳民語。」

妻得諫夫者，夫婦榮恥共之。《詩》云：「相鼠有體，人而無禮。人而無禮。胡不遄死？」此妻諫夫之詩也，諫不從不得去之者，本娶妻，非為諫正也，故一與齊，終身不改。此地無去夫之義也。

子諫父，不去者，父子一體而分，無相離之法，猶火去木而滅也。《論語》：「事父母，幾諫。」下言：「又敬不違。」臣之諫君何取法？法金正木也。子之諫父，法火以揉木也。臣諫君以義，故折正之也。子諫父以恩，故但揉之也，木無毀傷也。待放去，取法於水火，無金則相離也。

諫者何？諫間也，因也，更也，是非相間革更其行也。人懷五常，故有五諫：謂諷諫。順諫，窺諫，指諫，伯諫。諷諫者，智也，患禍之萌，深睹其事，未彰而諷告，此智性也。順諫者，仁也，出詞遜順，不逆君心，仁之性也。窺諫者，禮也，視君顏色，不悅且卻，悅則復前，以禮進退，此禮之性也。指諫者，信也，指質相其事也，此信之性也。伯諫者，義也，惻隱發於中，直言國之害，勵志忘生，為君不避喪身，義之性也。孔子曰：「諫有五，吾從諷之諫。事君，進思盡忠，退思補過，去而不訕，諫而不露。」故《曲禮》曰：「為人臣不顯者。」纖微未見於外，如詩所刺也。若過惡已著，民蒙毒螫，天見災變，事白異露，作詩以刺之，幸其覺悟也。

明王所以立諫諍者，皆為重民而求已失也。《禮保傅》曰：「於是立進善之旌，懸誹謗之木，建招諫之鼓。」王法立史記事者，以為臣下之儀樣，人之所取法則也。動則當應禮，是以必有記過之史，撤膳之宰。《禮玉藻》曰：「動則左史書之，言則右史書之。」《禮保傅》曰：「王失度，則史書之，工誦之，三公進讀之，宰夫撤其膳。是以天子不得為非。故史之義，不書則死，宰不撤膳亦死。

所以謂之史何？明王者使為之也。謂之宰何？宰，制也，使製法度也。宰所以撤膳何？陰陽不調，五穀不熟，故王者為不盡味而食之。《禮》曰：「一穀不升，不備雞鷃；二穀不升，不備三牲。人臣之義，當掩惡揚美，所以記君過何，各有所緣也。掩惡者，謂廣德宣禮之臣。

所以為君隱惡何？君至尊，故設輔弼、置諫官，本不當有遺失。故《論語》曰：「陳司敗問昭公知禮乎？孔子曰：『知禮』。」此為君隱也。

君所以不為臣隱何？以為君之與臣無適無莫，義之與比，賞一善而眾臣勸，罰一惡而眾臣懼。若為卑隱，為不可殆也。故《尚書》曰：「必力賞罰，以定厥功。」

諸侯臣對天子，亦為隱乎？然。本諸侯之臣，今來者，為聘問天子無恙，非為告君之惡來也。故《孝經》曰：「將順其美，匡救其惡，故上下治，能相親也。」

君不為臣隱，父獨為子隱何？以為父子一體，而分榮恥相及，故《論語》曰：「父為子隱，子為父隱，直在其中矣。」

兄弟相為隱乎？曰：然，與父子同義，故周公誅四國，常以祿甫為主也。

朋友相為隱者，人本接朋結友，為欲立身揚名也。朋友之道有四焉，通財不在其中，近則正之，遠則稱之，樂則思之，患則死之。

夫妻相為隱乎？《傳》曰：「曾去妻，藜蒸不熟。問曰：『婦有七出，不蒸亦預乎？』曰：『吾聞之也，絕交令可友，棄妻令可嫁也。黎蒸不熟而已。何問其故？』」此為隱之也。

#@

《鄉射》

天所以以親射何？助陽氣達萬物也。春氣微弱，恐物有窒塞，不能自達者。夫射，自內發外，貫堅入剛，像物之生，故以射達之也。

《含文嘉》曰：「天子射熊。諸侯射麋，大夫射虎、豹，士射鹿、豕。」

天子所以射熊何？示服猛，巧佞也。熊為獸猛巧者，非但當服猛也。示當服天下巧佞之臣也。諸侯射麋者，示達遠迷惑人也。麋之言迷也。大夫射虎豹何？示服猛也。士射鹿、豕者？示除害也。各取德所能服也。

大夫、士兩射者人臣，示為君親視事，身勞苦也。或曰：臣陰，故數偶也。侯者，以布為之何，用人事之始也。本正則末正矣。所以名為侯何？明諸侯有不朝者，則射之，故《禮射祝》曰：「嗟爾不寧侯，爾不朝於王所，以故天下失業。亢而射爾。」所以不射正身何？君子重同類，不忍射之，故畫獸而射之。

射正何為乎？曰：射義非一也。夫射者，執弓堅固，心平體正，然後中也。二人爭勝，樂以德養也。勝負俱降，以宗禮讓，可以選士。故射選士，大夫勝者。發近而制遠也，其兵短而害長也，故可以戒難也。所以必因射助陽選士者，所以扶助微弱而抑其強，和調陰陽，戒不虞也。何以知為戒難也？《詩》曰：「四矢反兮，以御亂兮。」因射習禮樂，射於堂上何？示從上制下也。《禮》曰：「賓主執弓請升，射於兩楹之間。」天子射百二十步，諸侯九十步，大夫七十步，士五十步。明尊者所服遠也，卑者所服近也。

所以十月行鄉飲酒之禮何？所以復尊卑長幼之義。春夏事急，俊井次牆，至有子使父，弟使兄，故以事閒暇，復長幼之序也。

王者父事三老，兄事五更者何？欲陳孝悌之德，以示天下也。故雖天子，必有尊也，言有父也；必有先也，言有兄也。天子臨辟雍，親袒割牲。尊三老，父象也。謁忠奉几杖，授安車濡輪，恭綏執授。兄事五更，寵接禮交加客謙敬順貌也。《禮記·祭義》云：「祀於明堂，所以教諸侯之孝也。享三老、五更於太學者，所以諸侯悌也。」不正言父、兄，言五更者何，老者壽考也，欲言所令者多也。更者更也，所更歷者，眾也。即如是，不但言老言三何？欲言其明於天地人之道而老也，五更者，欲言其明於五行之道而更事也。三老、五更幾人乎？曰：各一人。何以知之？既以父事，父一而己，不宜有三。

#@

《致仕》

臣七十懸車致仕者，臣以執事趨走為職，七十陽道極，耳目不聰明，跂踦之屬，是以退去，避賢者，所以長庶恥也。懸車，示不用也。致仕者，致其事於君。君不使自去者，尊賢者也。故《曲禮》曰：「大夫七十而致仕。」《王制》曰：「七十致政。」

卿大夫老，有盛德者留，賜之几杖，不備之以筋力之禮。在家者，三分其祿，以一與之，所以厚賢也。人年七十，臥非人不溫，適四方，乘安車，與婦人俱，自稱曰老夫。《曲禮》曰：「大夫致仕，若不得謝，則必賜之几杖。」《王記》曰：「臣致仕於君者，養之以其祿之半。」几杖所以扶助衰也，故《王制》曰：「五十杖於家，六十杖於鄉，七十杖於國，八十杖於朝。」臣老歸，年九十，君欲有問，則就其室，以珍從，明尊賢也。故《禮祭義》云：「八十不仕朝，於君問就之。」大夫老歸死，以大夫禮葬，車馬衣服如之何？曰：盡如故也。

#@

《辟雍》

古者所以年十五入太學何？以為八歲毀齒，始有識知，入學學書計。七八十五，陰陽備，故十五成童志明，入太學，學經術。學之為言覺也，悟所不知也。故學以治性，慮以變情。故玉不琢，不成器；人不學，不知道。子夏曰：「百工居肆以致其事，君子學以致其道。」故《禮》曰：「十年曰幼，學。」《論語》曰：「吾十有五而志於學，三十而立。」又曰：「生而知之者，上也；學而知之者，次也。」是以雖有自然之性，必立師傅焉。《論語讖》曰：「五帝立師，三王制之。傳曰：黃帝師力牧。帝顓頊師綠圖，帝嚳師赤松子，帝堯師務成子，帝舜師尹壽，禹師國先生，湯師伊尹，文王師呂望，武王師尚父，周公師虢叔，孔子師老聃。」天子太子，諸侯世子，皆就師於外，尊師重先生之道也。《禮》曰：「有來學者，無往教者也。」《易》曰：「匪我求童蒙，童蒙求我。」《王制》曰：「小學在公宮南之左，太學在郊。」又曰：「天子、太子、群後之太子、公卿大夫之元士嫡子皆造焉。」

父所以不自教子何？為世瀆也。又授之道當極說陰陽、夫婦變化之事，不可父子相教也。

師弟子之道有三：《論語》：「朋友自遠方來。」朋友之道也。又曰：「回也，視予猶父也。」父子之道也。以君臣之義教之。君臣之道也。

天子立辟雍何？所以行禮樂、宣德化也。辟者壁也，像璧圓又以法天；於雍水，側象教化流行也。辟之為言積也，積天下之道德也；雍之為言壅也，壅天下之殘賊。故謂之辟雍也。《王制》曰：「天子曰辟雍，諸侯曰泮宮。」外圓者，欲使觀之均平也。又欲言外圓內方。明德當圓、行當方也。不言圓辟何？又圓於辟何？以知其圓也，以其言辟也。何以知有外也？又《詩》云：「思樂泮水，薄采其荇。」《詩訓》曰：「水圓如璧。」諸侯曰泮宮者，半於天子宮也，明尊卑有差，所化少也。半者象璜也，獨南面禮儀之方有水耳，其餘壅之，言垣，宮名之別尊卑也。明不得化四方也。不曰泮雍何？嫌但半天子制度也。《詩》云：「穆穆魯侯，克明其德。既作泮宮，淮夷攸服。」

鄉曰庠，裡曰序。庠者，庠禮義；序者，序長幼也。《禮五帝記》曰：「帝庠序之學，則父子有親，長幼有序，善如爾捨。」明令必次外然後前民者也，未見於仁，故立庠序以導之也。教民者，皆裡中之老而有道德者，為右師，教裡中之子弟以道藝、孝悌、行義。立五帝之德，朝則坐於裡之門，弟子皆出就農而後罷。示如之，皆入而復罷。其有出入不時，早晏不節，有過，故使語之，言心無由生也。若既收藏，皆入教學，立春而就事，其有賢才美質知學者，足以聞其心，頑鈍之民亦足以別於禽獸，而知人倫，故無不教之民。孔子曰：「以不教民戰，是謂棄之。」明無不教民也。

天子所以有靈台者何？所以考天人之心，察陰陽之會，揆星辰之證驗，為萬物獲福無方之元。《詩》云：「經始靈台。」天子立明堂者，所以通神靈，感天地，正四時，出教化，宗有德，重有道，顯有能，褒有行者也。明堂，上圓下方，八窗四闥，布政之宮，在國之陽。上圓法天，下方法地，八窗象八風，四闥法四時，九室法九州，十二坐法十二月，三十六戶法三十六兩，七十二牖法七十二風。

#@

《災變》

天所以有災變何？所以譴告人君，覺悟其行，欲令悔過修德，深思慮也。《授神契》曰：「行有玷缺，氣逆於天，情感變出，以戒人也。」

災異者，何謂也？《春秋潛潭巴》曰：「災之言傷也，隨事而誅；異之言怪也，先發感動之也。」何以言災有哭也？《春秋》曰：「新宮火，三日哭。」《傳》曰：「必三日哭何？禮也。」災三日哭，所以然者，宗廟先禮所處，鬼神無形體，曰今忽得天火，得無為災所中乎？故哭也。變者何謂也？變者，非常也。《耀嘉》曰：「禹將受位，天意大變，迅風靡木，雷雨晝冥。」服秉者何謂也？衣服乍大乍小，言語非常。故《尚書大傳》曰：「時則有服秉也。」孽者何謂也？曰：介蟲生為非常。《尚書大傳》曰：「時則介蟲之孽，時則有龜孽。」堯遭洪水，湯遭大旱，示有譴告乎？堯遭洪水，湯遭大旱，命運時然。所以或災變或異何？各隨其行，因其事也。

霜之為言亡也，陽以散雲。雹之為言合也，陰氣專精，積合為雹。

日食者必殺之何？陰侵陽也。鼓用牲於社。社者眾陰之主，以朱絲縈之，鳴鼓攻之，以陽責陰也。故《春秋傳》曰：「日食鼓用牲於社。」所以必用牲者，社，地別神也，尊之，故不敢虛責也。日食，大水則鼓於用牲於社，大旱則雲祭未雨，非苟虛也，助陽責下，求陰之道也。月食救之者，陰失明也，故角尾交日。月食救之者，謂夫人擊鏡，傅人擊杖，庶人之妻楔搔。太平之時，時雨時霽，下以恆陽而以時陽，天地之氣宣也。

#@

《耕桑》

王者所以親耕、後親桑何？以率天下農蠶也。天子親耕以供郊廟之祭，後之親桑以供祭服。《祭義》曰：「天子三推，三公五推，卿大夫七推。」耕於東郊何？東方少陽，農事始起。桑於西郊？西方少陰，女功所成。故《曾子問》曰：「天子耕東田而三反之。」《周官》曰：「後親桑，率外內婦蠶於北郊。」《禮祭義》曰：「古者天子諸侯，必有公桑蠶室，近外水為之，築周棘牆，而外閉之者也。」

#@

《卷五》

#@

《封禪》

王者易姓而起，必升封泰山何？教告之義也。始受命之時，改制應天，天下太平，功成封禪，以告太平也。所以必於泰山何？萬物所交代之處也。必於其於何？因高告高，順其類也，故升封者增高也，下禪梁甫之山基廣厚也。刻石紀號者，著己之功跡也，以自效放也。天以高為尊，地以厚為德，故增泰山之高以放天，附梁甫之基以報地，明天地之所命，功成事遂，有益於天地，若高者加高，厚者加厚矣。或曰：封者，金泥銀繩。或曰：石泥金繩，封以印璽。故孔子曰：「昇泰山，觀易姓之王，可得而數者七十有餘。

封者廣也，言禪者，明以成功相傳也。梁甫者，太山旁山名，正於梁甫何？以三皇禪於繹繹之山，明己成功而去，有德者居之。繹繹者，無窮之意也。五帝禪於亭亭者，制度審諦、德著明也。三王禪於梁甫之山者，梁信也，甫輔也，輔天地之道而行之也。太平乃封知告於天，必也於岱宗何？明知易姓也。刻石紀號，知自紀於百王也。燎祭天，報之義也，望祭山川，祀群神也。《詩》云：「於皇明周，陟其高山。」言周太平，封太山也。又曰：「墮山喬獄，允猶翕河。」言望祭山川百神來歸也。

天下太平符瑞所以來至者，以為王者承統理，調和陰陽，陰陽和，萬物序，休氣充塞，故符瑞並臻，皆應德而至。德至天則斗極明，日月光，甘露降；德至地則嘉禾生，蓂莢起，秬鬯出，太平感；德至文表則景星見，五緯順軌；德至草木朱草生，木連理；德至鳥獸則鳳皇翔，鸞鳥舞，麒麟臻，白虎到，狐九尾，白雉降，白鹿見，白鳥下；德至山陵則景雲出，芝實茂，陵出異丹，阜出蓮莆，山出器車，澤出神鼎；德至淵泉則黃龍見，醴泉通，河出龍圖，洛出龜書，江出大貝，海出明珠；德至八方則祥風至佳氣時喜，鐘律調，音度施，四夷化，越裳貢。

孝道至則以蓮莆者，樹名也，其葉大於門扇，不搖自扇，於飲食清涼，助供養也。繼嗣平明則賓連生於房戶。賓連者，木名也，連累相承，故在於房戶，像繼嗣也。日曆得其分度，則蓂莢生於階間。蓂莢樹名也，月一日生一莢，十五日畢，至十六日去莢，故莢階生似日月也。賢不肖位不相逾，則平路生於庭。平路者，樹名也，官位得其人則生，失其人則死。

狐九尾何？狐死首丘，不忘本也，明安不忘危也。必九尾者也？九妃得其所，子孫繁息也。於尾者何？明後當盛也。

景星者，大星也。月或不見，景星常見，可以夜作，有益於人民也。

甘露者，美露也，降則物無不盛者也。

朱草者，赤草也，可以染絳，別尊卑也。

醴泉者，美泉也，狀若醴酒，可以養老也。

嘉禾者，大禾也，成王時有三苗異畝而生，同為一穗大幾盈車，長几充箱。民有得而上之者，成王訪周公而問之，公曰：「三苗為一穗，天下當和為一乎！」以是果有越裳氏重九譯而來矣。

#@

《巡狩》

王者所以巡狩者何？巡者循也，狩牧也，為天下循行守牧民也。道德太平，恐遠近不同化，幽隱有不得所，考禮義，正法度，同律歷，計時月，皆為民也。《尚書》曰：「遂覲東後，葉時月，正日，同律度量衡，修五禮。」《尚書大傳》曰：「見諸侯，問百年，太師陳詩，以觀民命風俗；命市納賈，以觀民好惡；山川神祇，有不舉者為不敬，不敬者削以地；宗廟有不順者為不孝，不孝者黜以爵；變禮易樂為不從，不從君流；改制度衣服為畔，畔者君討，有功者賞之。」《尚書》曰：「明試以功，車服以庸。」

巡狩所以四時出何？當承宗廟，故不逾時也。以夏之仲月者，同律度當得其中也。二月、八月晝夜分，五月、十一月陰陽終。《尚書》曰：「二月東巡守，至於岱宗柴。五月南巡狩，至於南嶽，八月西巡狩，至於西嶽。十有一月朔巡狩，至於北嶽。」

所以五歲巡狩何？為大煩也，過五年為太疏也。因天道時有所生，歲有所成。三歲一閏，天道小備；五歲再閏，天道大備。故五歲一巡狩，三年小備，二伯出，述職黜陟。

一年物有終始，歲有所成，方伯行國；時有所生，諸侯行邑。《傳》曰：「周公入為三公，出為二伯，中分天下，出黜陟。」《詩》曰：「周公東征，四國是皇。」言東征述職，周公黜陟而天下皆正也。又曰：「蔽芾甘棠，勿翦勿伐，召伯所茇。」言邵公述職，親說捨於野樹之下也。《春秋梁傳》曰：「古之君民以時視民之勤。」

巡狩祭天何？本巡狩為祭天，告至。《尚書》曰：「東巡狩，至於岱宗，柴也。」王者出必告廟何？孝子出辭、反面，事死如事生。《尚書》曰：「歸假於祖檷。」《曾子問》曰：「王者、諸侯出，稱告祖檷，使祝遍告五廟。」尊親也。王者將出告天者，示不專也。故《王制》曰：「類於上帝，宜乎社，造於檷。」類祭以祖配不曰接者，尊無二禮，尊尊之義。造於檷，獨見檷何？辭從卑，不復留尊者之命，至檷不嫌不至祖。即祭告天，為告事也，祖，為出辭也。義異。告於尊者，然後乃辭出。

王者、諸侯出，必將主何？示有所尊。故《曾子問》曰：「王者將出，必以遷廟主行，載於齊車，示有尊也。」無遷主以幣帛主告於祖檷廟，遂奉以出，每捨奠焉。「蓋貴命也。」必以遷主者，明廟不可空也。

王者巡狩，諸侯待於境者何？諸侯以守蕃為職也。《禮祭義》曰：「天子巡狩，諸侯待於境也。」

王者巡狩，必捨諸侯祖廟何？明尊無二上也，故《禮坊記》曰：「君適其臣，升自阼階。」示不敢有其室也。《禮》曰：「天子適諸侯，必捨其祖廟。」

王者出，一公以其屬守，二公以其屬從也。

王者巡狩，崩於道，歸葬何？夫太子當為喪主，天下皆來奔喪。京師，四方之中也。即如是，舜葬蒼梧、禹葬會稽？於時尚質，故死則止葬，不重煩擾也。

何以知太平乃巡狩？以武王不巡狩，至成王乃巡狩。

岳者何謂也？岳之為言桶，桶功德。東方為岱宗者？言萬物更相代於東方也。南方為霍山者？霍之為言護也，言萬物護也，太陽用事，護養萬物也。西方為華山者？華之為言獲也，言萬物成熟，可得獲也。北方為恆山？恆者，常也，萬物伏藏於北方，有常也。中央為嵩山，言其後大之也。故《尚書大傳》曰：「五嶽謂岱山、霍山、華山、恆山、嵩山也。」謂之瀆何？瀆者，濁也，中國垢濁，發源，東注海，其功著大，故稱瀆也。《爾雅》云：「江、河、淮、濟，為四瀆也。」

#@

《考黜》

諸侯所以考黜何？王者所以勉賢抑惡，重民之至也。《尚書》曰：「三載考績，三考黜陟。」

禮記九錫：車馬、衣服、樂、朱戶、納陛、虎賁、鈇鉞、弓矢、秬鬯，皆隨其德可行而賜車馬，能安民者賜衣服，能使民和樂者賜以樂，民眾多者賜以朱戶，能進善者賜以納陛，能退惡者賜虎賁，能誅有罪者賜以鈇鉞，能征不義者賜以弓矢，孝道備者賜以秬鬯，以先後與施行之次，自不相逾，相為本末。然安民然後富貴而後樂，樂而後眾乃多賢，賢乃能進善，進善乃能退惡，退惡乃能斷刑。內能正已，外能正人，內外行備，孝道乃生。

能安民故賜車馬，以著其功德，安其身。能使人富足，衣食倉廩實，故賜衣服，以彰其體。能使民和樂，故賜之樂，以事其先也。《禮》曰：「夫賜樂者，不得以時王之樂，事其宗廟也。」朱，盛色，戶，所以紀民數也，故民眾多賜朱戶也。古者人君下賢，降階一等而禮之，故進賢賜之納陛，以優之也。既能進善，當能戒惡，故賜虎賁。虎賁者所以戒不虞而距惡。距惡當斷刑，故賜之鈇鉞，所以斷大刑。刑罰既中，則能征不義，故賜弓矢，弓矢所以征不義、伐無道也。圭瓚秬鬯，宗廟之盛禮，故孝道備而賜之秬鬯，所以極著孝道。孝道純備，故內和外榮，玉以象德，金以配情，芬香條鬯以通神靈。玉飾其本君子之性，金飾其中君子之道。君子有黃中通理之道美素德。金者，精和之至也；玉者，德美之至也；鬯者，芬香之至也。君子有玉瓚、秬鬯乎，車者以配道德也，其至矣，合天下之極美以通其志也，其唯玉瓚、秬鬯乎。

車者，謂有赤有青之蓋，朱輪、特能居前左右寢米庶也。以其進止有節，德綏民，路車乘馬，以安其身。言成章，行成規，卷龍之衣服，表顯其德。長於教誨，內懷至仁，則賜時王樂，以化其民。尊賢達德，動作有禮，賜之納陛以安其體，居處修治，房內節，男女時配，貴賤有別，則賜朱戶，以明其德列。威武有矜，嚴仁堅強，賜以虎賁，以備非常。喜怒有節，誅伐刑，賜以鈇鉞，使得專殺。好惡無私，執義不傾，賜以弓矢，使得專征。孝道之美，百行之本也，故賜以瓚，得專為賜也。故《王制》曰：「賜之弓矢然後專殺。」又曰：「賜圭瓚然後為暢，未賜者，資暢於天子。」《王度記》曰：「天子鬯、諸侯薰、大夫杞蘭、庶人艾。」

車馬、衣服、樂三等者，賜與其物，《禮》：「天子賜諸侯民服車，路先設，路下四惡之。」又曰：「諸公奉選服。」《王制》曰：「天子賜諸侯樂則，以柷將之。」《詩》曰：「君子來朝，何錫與之。雖無與之，路車乘馬，又何與之？玄袞及黼。」《書》曰：「明試以功，車服以庸。」朱戶、納陛、虎賁者，皆與之制度，而鈇鉞、弓矢、玉金贊皆與之，物各因其宜也。秬者，黑黍，一稃二米。鬯者，以百草之香郁金合而釀之成為鬯。陽達於牆屋，入於淵泉，所以灌地降神也。玉瓚者，器名也，所以灌鬯之器也，以圭飾其柄，灌鬯貴玉器也。

所以三歲一考績何？三年有成，故於是賞有功，黜不肖。《尚書》曰：「三載考績，三考黜陟。」何以知始考輒黜之？《尚書》曰：「三年一考，少黜以地。」《書》所以言三考黜者，謂爵土異也。小國考之有功，增土進爵；後考無功，削黜，後考有功，上而賜之矣。五十里不過五賜而進爵土，七十里不過七賜而進爵土，能有小大，行有進退也。一說：盛德始封百里者，賜三等，得征伐、專殺、斷獄。七十里伯始封賜二等，至虎賁百人。後有功，賜弓矢。復有功，賜秬鬯，增爵為侯，益土百里。復有功，入為三公。五十里子男始封賜一等，至樂則。復有功，稍賜至虎賁，增爵為伯。復有功，稍賜至秬鬯，增爵為侯。未賜鈇鉞者，從大國連率、方伯而斷獄。

受命之五，致太平之主，美群臣上下之功，故盡封之。及中興征伐，大功皆封，所以著大功。盛德之士亦封之，所以尊有德也。以德封者，必試之為附庸，三年有功，因而封五十里。元士有功者亦為附庸，世其位。大夫有功成，封五十里。卿功成，封七十里。公功成，封百里。士有功德遷為大夫，大夫有功德遷為卿，卿有功德遷為公，故爵主有德、封主有功也。

諸侯有九賜習其賜者何？子之能否未可知也。或曰得之，但未得行其習以專也，三年有功則皆得用之矣。二考無功則削其地，而賜自並知，明本非其身所得也。身得之者，得以賜，當稍黜之，爵所以封賢也。三公功成當封而死，得立其子為附庸，賢者之體能有一也，不二矣。一削為七十里侯，再削為七十里伯，三削為寄公。七十里伯，一削為五十里伯，一削為五十里子，三削地盡。五十里子，一削為三十里子，再削為三十里男，三削地盡。五十里男，一削為三十里男，再削為三十里附庸，三削爵盡。

所以至三削何？禮成於三，三三而不改，雖反無益矣也。《尚書》曰：「三考黜陟。」

先削地、後絀爵者何？爵者，尊號也；地者，人所任也。今不能治廣土眾民，故先削其土地也。故《王制》曰：「宗廟有不順者，君絀以爵；山川神祇有不舉者，君削以地。」明爵土不相隨也。或曰：惡人貪狼重土，故先削其所重者以懼之也。

諸侯始封爵土相隨者何？君子重德薄刑，賞疑從重，《詩》云：「三曰叔父，建爾元子，俾侯於魯。」

君幼稚，唯考不黜者何？君子不備責童子也。《禮》八十曰耄，九十曰悼，悼與耄。雖有罪，不加刑焉。

二王后不貶黜者何？尊賓客、重先王也，以其當公也。罪惡足以絕之即絕，更立其次。周公誅祿甫，立微子。

妻父母不削，己昆弟削而不黜何？非以賢能得之也。至於老小但令得大夫受其罪而已。

諸侯喑聾跛躄惡疾，不免黜者何？尊人君也。《春秋》曰：「甲戌、己丑，陳侯鮑卒。」《傳》曰：「甲戌之日亡，己丑之死而得。」有狂易之病，蜚亡而死，由不絕也。

世子有惡疾廢者何？以其不可承先祖也，故《春秋傳》曰：「兄弟何以不立？疾也。何疾？惡疾也。」

#@

《卷六》

#@

《王者不臣》

王者所以不臣三，何也？謂天王之後，妻之父母，夷狄也。不臣二王之後者，尊先王通天下之三統也。《詩》云：「有客有客，亦白其馬。」謂微子朝周也。《尚書》曰：「虞賓在位。」不臣丹朱也。不臣妻父母何？妻者，與己一體，恭承宗廟，欲得其歡心，上承先祖，下繼萬世，傳於無窮，故不臣也。《春秋》曰：「紀季姜歸於京師。」父母之於子，雖為王后，尊不加於父母，加王何。王者不臣也。又譏宋三世內娶於國中，謂無臣也。夷狄者，與中國絕域異俗，非中和氣所生，非禮義所能化，故不臣也。《春秋傳》曰：「夷狄相誘，君子不疾。」《尚書大傳》曰：「正朔所不加，即君子所不臣也。」

王者有蹔不臣者五，謂祭屍、受授之師，將帥用兵、三老、五更。不臣祭屍者，方與尊者配也。不臣受授之師者，尊師重道，欲使極陳天人之意也，故《禮學記》曰：「當其為師，則不臣也。當其為屍，則不臣也。」不臣將帥用兵者，重士眾為敵國，國不可從外治，兵不可從內御，欲成其威，一其令。《春秋》之義，兵不稱使，明不可臣也。不臣三老、五更者，欲率天下，為人子弟。《禮》曰：「父事三老，兄事五更。」

王者不純臣諸侯何？尊重之。以其列土傳子孫，世世稱君，南面而治。凡不臣異。朝則迎之於著，覲則待之於阼階，升階自西階，為庭燎，設九賓，享禮而後歸。是異於眾臣也。

始封之君不臣諸父、弟何？不忍以己一日之功德加於諸父、昆弟也。故《禮服傳》曰：「封君之子不臣諸父，封君之孫盡臣之。」

《禮服傳》曰：「子得為父臣者，不遺善之義也。」《詩》云：「文武受命，召公雖翰。」召公，文王子也。《傳》曰：「子不得為父臣者，閨門尚和，朝廷尚敬，人不能無過失，為恩傷義也。」

王者臣不得為諸侯臣，以其尊當與諸侯同。《春秋傳》曰：「許公不世，待以初。」或曰：王者臣得復為諸侯臣者，為衰世主上不明，賢者非其罪而去，道不施行，百姓不得其所，復令得為諸侯臣，施行其道。《易》曰：「不事王侯。」此據言王之致仕臣也，言不事王可知，復言侯者，明年少復得仕於諸侯也。

王者臣有不名者五：先王老臣不名。親與先王戮力共治國同功於天下，故尊而不名也。《尚書》曰：「咨，爾伯。」不言名也，不名者，貴賢者而已。共成先祖功德，德加於百姓者也。《春秋》曰：「單父不言名。」《傳》曰：「大夫之命於天子者大也。」盛德之士不名，尊賢也。《春秋》曰：「公弟叔盻。」諸父、諸兄不名。諸父、諸兄者，親與己父、兄有敵體之義也。《詩》云：「王曰叔父。」《春秋傳》曰：「王禮者何？無長之稱也。不名盛德之士者，不可屈爵祿也。」故《韓詩內傳》曰：「師臣者帝，交友受臣者王，臣臣者爵，魯臣者亡不行。」

#@

《蓍龜》

天子下至士，皆有蓍龜者，重事決疑，亦不自專。《尚書》曰：「女則有大疑，謀及卿士，謀及庶人，謀及卜筮。」定天下之吉凶，成天下之亹亹者，莫善乎蓍龜。

《禮三正記》曰：「天子龜長一尺二寸，諸侯一尺，大夫八寸，士六寸。龜陰，故數偶也。天子蓍長九尺，諸侯七尺，大夫五尺，士三尺。蓍陽，故數奇也。」

所以先謀及卿士何？先盡人事，念而不能得，思而不能知，然後問於蓍龜。聖人獨見先睹，必問著龜何？示不自專也。或曰：清微無端緒，非聖人所及，聖人亦疑之。《尚書》曰：「女則有疑。」謂武王也。乾草枯骨，眾多非一，獨以灼龜何？此天地之間壽考之物，故問之也。龜之為言久也，蓍之為言耆也，久長意也。龜曰卜、蓍曰筮何？卜，赴也，爆見兆筮也；者信也，見其卦也。《尚書》曰：「卜三龜。」《禮士冠經》曰：「筮於廟門外。」

筮畫卦所以必於廟何？托義歸智於先祖至尊，故因先祖而問之也。

卜，春秋何方？以為於西方東面，蓋蓍之處也。卜時西向，己卜退，東向。問蓍於東方面，以少問老之義。

皮弁素積，求之於質也。《禮》曰：「皮弁素積，筮於廟門之外。」

或曰：天子占卜九人，諸侯七人，大夫五人，士三人。又《尚書》曰：「三人占，則從二人之言。」

不見吉凶於蓍，復以卜何？蓍者，陽道多變，變乃成。

龜以荊火灼之何？《禮雜記》曰：「龜，陰之老也。蓍，陽之老也。龍非水不處，龜非火不兆。以陽動陰也。」必以荊者，取其究音也。《禮三正記》曰：「灼龜以荊。」以火動龜，不以水動蓍何？以為嘔則是也。

蓍龜敗則埋之何？重之，不欲人襲尊者也。

《周官》曰：「凡國之大事，先筮而後卜。凡卜，人君視體，大夫視色，士視墨。」「凡人卜事，視高，揚火以作龜。」「凡取龜用秋時，攻龜用冬時。」

#@

《聖人》

聖人者何？聖者，通也，道也，聲也。道無所不通，明無所不照，聞聲知情，與天地合德，日月合明，四時合序，鬼神合吉凶。《禮別名記》曰：「五人曰茂，十人曰選，百人曰俊，千人曰英，倍英曰賢，萬人曰傑，萬傑曰聖。」

聖人未沒時，寧知其聖乎？曰知之。《論語》曰：「太宰問子貢曰：『夫子聖者歟？』孔子曰：『太宰知我乎？』」聖人亦自知聖乎？曰：知之。孔子曰：「文王既沒，文不在茲乎。」

何以知帝、王聖人也？《易》曰：「古者伏羲氏之王天下也，於是始作八卦。」又曰：「聖人之作易也。」又曰：「伏羲氏沒，神農氏作。神農沒，黃帝、堯、舜氏作。」文俱言作，明皆聖人也。《論語》曰：「聖乎堯舜，其由病諸。」

何以言禹、湯聖人？《論語》曰：「巍巍乎舜、禹之有天下而不預焉。」與舜比方巍巍，知禹、湯聖人。《春秋傳》曰：「湯以盛德，故放桀。」

何以言文王、武王、周公皆聖人？《詩》曰：「文王受命。」非聖不能受命。《易》曰：「湯武革命，順乎天。」湯武與文王比方。《孝經》曰：「則周公其人也。」下言「夫聖人之德，又何以加於孝乎？」

何以言皋陶聖人也？以《自篇》曰：「若稽古皋陶」。聖人而能為舜陳道。「朕言惠可底行。」又：「旁施象刑，維明」。

又聖人皆有表異，《傳》曰：「伏羲祿、衡連珠、唯大目、鼻龍伏，作《易》八卦以應樞。黃帝顏，得天匡陽，上法中宿，取象文昌。顓頊戴午，是謂清明，發節移度，蓋象招搖。帝嚳駢齒，上法月參，康度成紀，取理陰陽。堯眉八彩，是謂通明，歷象日月、璇璣玉衡。舜重瞳子，是謂玄景，上應攝提，以像三光。」

《禮》曰：「禹耳三漏，是謂大通，興利除害，決河疏江。皋陶馬喙，是謂至誠，決獄明白，察於人情。湯臂三肘，是謂柳翼，攘去不義，萬民咸息。文王四乳，是謂至仁，天下所歸，百姓所親。武王望羊，是謂攝揚，盱目陳兵，天下富昌。周公背僂，是謂強俊，成就周道，輔於幼主。孔子反宇，是謂尼甫，立德澤所興，藏元通流。」聖人所以能獨見前睹，與神通精者，蓋皆天所生也。

#@

《八風》

風者何謂也？風之為言萌也，養物成功，所以象八卦。

陽立於五，極於九，五九四十五日變，變以為風，陰合陽以生風。距冬至四十五日條風至。條者，王也。四十五日明庶風至。明庶者，迎眾也。四十五日清明風至。清明者，青芒也。四十五日景風至。景大風，陽氣長養。四十五日涼風至。涼，寒也，行陰氣也。四十五日昌盍風至。戒收藏也。四十五日不周風至。不周者，不交也，陰陽未合化也。四十五日廣莫風。廣莫者，大也，同陽氣也。

故曰：條風至地暖，明庶風至萬物產，清明風至物形乾，景風至棘造實，涼風至黍禾乾，昌盍風至生薺麥，不周風至蟄蟲匿，廣莫風至則萬物伏。是以王者承順之，條風至則出輕刑、解稽留，明庶風至則修封疆、埋田疇，清明風至出幣帛、使諸侯，景風至則爵有德、封有功，涼風至報地德，化四鄉，昌盍風至則申象刑、飾囷倉，不周風至則築宮室、修城郭，廣莫風至則斷大辟、行獄刑。

#@

《商賈》

商、賈何謂也？商之為言，商其遠近、度其有亡、通四方之物，故謂之商也。賈之為言固，固有其用物以待民來，以求其利者也。行曰商，止曰賈。《易》曰：「先王以至日閉關，商旅不行，後不省方。」《論語》曰：「沽之哉，我待賈者也。」即如是，《尚書》曰：「肇牽車牛，遠服賈用」？方言遠行可知也。方言欽厥父母，欲留供養之也。

#@

《卷七》

#@

《文質》

王者始立，諸侯皆見何？當受法稟正教也。《尚書》：「輯五瑞，覲四岳。」謂舜始即位，見四方諸侯，合符信。《詩》云：「玄王桓撥，受小國是達，受大國是達。」言湯王天下，大小國諸侯皆來見，湯能通達以禮義也。《周頌》曰：「烈文辟公，錫茲祉福。」言武王伐紂定天下，諸侯來會，聚於京師受法度也。遠近莫不至，受命之君天之所興，四方莫敢違，夷狄咸率服故也。

何謂五瑞，謂珪、璧、琮、璜、璋也。《禮》曰：「天子珪尺有二寸。」又曰：「博三寸，剡上寸半，厚半寸。半珪為璋。方中圓外曰璧。半璧曰璜。圓中牙身玄外曰琮。《禮記王度》曰：「王者，有象君之德，燥不輕，濕不重，薄不澆，廉不傷，疵不掩，是以人君寶之。」天子之純玉尺有二寸。公侯九寸，四玉一石也。伯、子、男俱三玉二石也。

五玉者各何施？蓋以為璜以徵召，璧以聘問，璋以發兵，珪以信質，琮以起土功之事也。

珪以為信者何？珪者兌上，像物皆生，見於上也。信莫著於作見，故以珪為信，而見萬物之始，莫不自潔。珪之為言潔也，上兌陽也，下方陰也。陽尊，故其禮順備也。在位東方，陽見義於上也。

璧以聘問何？璧者，方中圓外，像地，地道安寧而出財物，故以璧聘問也。方中，陰德方也。圓外，陰繫於陽也。陰德盛於內，故見象於內，位在中央。璧之為言積也，中央，故有天地之象，所以據用也。內方象地，外圓象天也。

璜所以徵召何？璜者，半璧，位在北方，北陰極而陽始起，故象半陰。陽氣始施，徵召萬物，故以徵召也。不像陰何？陽始物微，未可見。璜者，橫也，質尊之命也。陽氣橫於黃泉，故曰璜。璜之為言光也，陽光所及，莫不動也。像君之威命所加，莫敢不從，陽之所施，無不節也。

璋以發兵何？璋半珪，位在南方，南方陽極而陰始起，兵亦陰也，故以發兵也。不像其陰何？陰始起物尚凝，未可像也。璋之為言明也，賞罰之道，使臣之禮，當章明也。南方之時，萬物莫不章，故謂之璋。

琮以起土功發聚眾何？琮之為言聖也，像萬物之宗聚聖也，功之所成，故以起土功發眾也。位西方，西方陽收功於內，陰出城於外，內圓象陽，外直為陰，外牙而內湊，像聚會也，故謂之琮。後夫人之財也。

五玉所施非一，不可勝條，略舉大者也。

合符信者，謂天子執瑁以朝諸侯，諸侯執圭以覲天子。瑁之為言冒也，上有所覆，下有所冒。故《覲禮》曰：「侯氏執圭升堂。」《尚書大傳》：「天子執瑁以朝諸侯。」又曰：「諸侯執所受圭與璧朝於天子，無過者復得其珪以歸其拜，有過者留其圭，能正行者復還其珪。三年珪不復，少絀以爵。圭所以還何？以為琮信瑞也。璧所以留者，以財幣盡輒更造。何以言之？《禮》曰：「圭造尺八寸。」有造圭，門得造璧也。公圭九寸，四玉一石。何以知不以玉為四，器石持為也？以《尚書》合言五玉也。

臣見君所以有贄何？贄者，質也，質己之誠，致己之悃幅也。王者緣臣子心以為之制，差其尊卑，以副其意也。公、侯以玉為贄者，玉取其燥不輕，濕不重，公之德全，輕以羔者，取其群不黨。卿職在盡忠率下，不阿黨也。大夫以雁為贄者，取其飛成行，列。大夫職在以奉命之適四方，動作當能自正以事君也。士以雉為贄者，取其不可誘之以食，懾之以威，必死不可生畜。士行威守節死義，不當移轉也。《曲禮》曰：「卿羔、大夫以雁、士以雉為贄，庶人之贄匹，童子委贄而退。野外軍中無贄，以纓、拾、矢可也。」言必有贄也。匹謂鶩也。

卿、大夫贄，古以麑鹿今以羔、雁何？以為古者質，取其內，謂得美草鳴相呼；今文取其外，謂羔跪乳、雁有行列也。《禮相見經》曰：「上大夫相見，以羔左顧右贄執麑。明古以麑鹿，今以羔也。卿、大夫贄變，君與士贄不變何？人君至尊，極美之物以為贄；士賤伏節死義，一介之道也，故不變。私相見亦有贄何？所以相尊敬，長和睦也。朋友之際，五常之道，有通財之義，振窮救急之意，中心好之，欲飲食之，故財幣者所以副至意也。《禮士相見經》曰：「上大夫相見以雁。士冬以雉，夏以脯也。」

婦人之制以棗栗暇修者，婦人無專制之義，御眾之任，交接辭讓之禮，職在供養饋食之間，其義一也。故後夫人以棗栗暇修者，凡內修陰也。又取其朝早起，栗戰心栗自正也。暇修者，脯也。故《春秋傳》曰：「宗婦覿用幣，非禮也。然則棗栗雲乎？暇修雲乎？」

子見父無贄何？至親也，見無時，故無贄。臣之事君以義合也，得親供養，故質己之誠，副已之意，故有贄也。

#@

《三正》

王者受命必改朔何？明易姓，示不相襲也。明受之於天，不受之於人，所以變易民心，革其耳目，以助化也。故《喪服大傳》曰：「王始起，改正朔、易服色、殊徽號、異器械、別衣服也。」是以禹舜雖繼太平，猶宜改以應天。王者改作樂，必得天應而後作何？重改制也。《春秋瑞應傳》曰：「敬受瑞應而王，改正朔，易服色。」《易》曰：「湯武革命，順乎天而應乎民」也。

文家先改正、質家先改正，質家先伐何？改正者文，伐者質。文家先其文，質者先其質。《論語》曰：「予小子履，敢用玄牡，敢昭告於皇王后帝。」此湯伐桀告天以夏之牲也。《詩》云：「命此文王，於周於京。」此言文王改號為周，易邑為京也。又曰：「清酒既載，騂牡既備。」言文王之牲周騂。周尚赤也。

正朔有三何？本天有三統，謂三微之月也。明王者當奉順而成之，故受命各統一正也，敬始重本也。朔者，蘇也，革也，言萬物革更於是，故統焉。《禮三正記》曰：「正朔三而改，文質再而復也。」

三微者，何謂也？陽氣始施，黃泉，萬物動微而未著也。十一月之時，陽氣始養根株，黃泉之下，萬物皆赤。赤者，盛陽之氣也，故周為天正，色尚赤也。十二月之時，萬物始牙而白。白者陰氣，故殷為地正，色尚白也。十三月之時，萬物始達，孚由而出，皆黑，人得加功，故夏為人正，色尚黑。《尚書大傳》曰：「夏以孟春月為正，殷以季冬月為正，周以仲冬月為正。夏以十三月為正，色尚黑，以平旦為朔。殷以十二月為正，色尚白，以雞鳴為朔。周以十一月為正，色尚赤，以夜半為朔。」不以二月後為正者，萬物不齊，莫適所統，故必以三微之月也。三正之相承，若順連環也。孔子承周之弊，行夏之陸，知繼十一月正者當用十三月也。

天道左旋，改正者右行何也？改正者，非改天道也，但改日月耳。日月右行，故改正亦右行也。

日尊於月，不言正日言正月何也？積日成月，物隨月而變，故據物為正也。

天質地文，質者據質，文者據文，周反統天正何也？質文再而復，正朔三而改，三微、質文數不相配，故正不隨質文也。

王者受命而起，或有所不改者何也？王者有改道之文，無改道之質。如君南面，臣北面，皮弁素積，聲味不可變，哀戚不可改，百王不易之道也。

王者所以存二王之後何也？所以尊先王，通天下之三統也。明天下非一家之有，謹敬謙讓之至也。故封之百里，使得服其正色，用其禮樂，永事先祖。《論語》曰：「夏禮吾能言之，杞不足徵也；殷禮吾能言之，宋不足徵也。」《春秋傳》曰：「王者存二王之後，使服其正色，行其禮樂。」《詩》曰：「厥作祼將，常服黼冔。」言微子服殷之冠，助祭於周也。《周頌》曰：「有客有客，亦白其馬。」此微子朝周也。二王之後若有聖德受命而王，當因其改之耶？天下之所安得受命耶，非其運次者。

王者，必一質一文何？以承天地，順陰陽。陽之道極則陰道受，陰之道極則陽道受，明二陰二陽不能相繼也。質法天、文法地而已，故天為質，地受而化之，養而成之，故為文。《尚書大傳》曰：「王者一質一文，據天地之道。」《禮三正記》曰：「質法天，文法地也。」帝王始起，先質後文者，順天下之道、本末之義、先後之序也。事莫不先有質性，乃後有文章也。

#@

《三教》

王者設三教何？承衰救弊，欲民反正道也。三王之有失，故立三教，以相指受。夏人之王教以忠，其失野，救野之失莫如敬。殷人之王教以敬，其失鬼，救鬼之失莫如文。周人之王教以文，其失薄，救薄之失莫如忠。繼周尚黑，制與夏同。三者如順連環，週而復始，窮則反本。

《樂稽耀嘉》曰：「顏回向三教變，虞夏何如？」曰：教者，所以追補敗政，靡弊溷濁，謂之治也。舜之承堯，無為易也。「或曰：三教改易，夏后氏始。高宗亦承弊，所以不改教何？明子無改父之道也。何以知高宗不改之？以周之教承以文也。三教所以先忠者，行之本也。三教一體而分，不可單行，故王者行之有先後。何以言三教並施、不可單行也？以忠、敬、文無可去者也。

教所以三何？法天、地、人，內忠外敬，文飾之，故三而備也。即法天、地、人，各何施？忠法人，敬法地，文法天。人道主忠，人以至道教人，忠之至也；人以忠教，故忠為人教也。地道謙卑，天之所生，地敬養之，以敬為地教也。

教者，何謂也？教者，效也。上為之，下效之，民有質樸，不教而成。故《孝經》曰：「先王見教之可以化民。」《論語》曰：「不教民戰，是謂棄之。」《尚書》曰：「以教祗德。」《詩》云：「爾之教矣，欲民斯效。」

忠形於悃誠，故失野；敬形於祭祀，故失鬼；文形於飾兒，故失薄。

夏后氏用明器，殷人用祭器，周人兼用之何？謂曰：夏后氏教以忠，故先明器，以奪孝子之心也。殷教以敬，故先祭器，敬之至也。周人教以文，故兼用之，周人意至文也。孔子曰：「之死而致死之，不仁而不可為也；之死而致生之，不知而不可為也。」故有死道焉，以奪孝子之心也；有生道焉，使人勿倍也。故竹器不成用，木器不成斫，瓦器不成沫，琴瑟張而不平，竽笙備而不和，有鍾磬而無簨虡縣，示備物而不可用也。孔子曰：「為明器者善，為俑者不仁。塗車羞靈，自古有之。言今古皆然也。」

#@

《三綱六紀》

三綱者何謂也？謂君臣、父子、夫婦也。六紀者，謂諸父、兄弟、族人、諸舅、師長、朋友也。故《含文嘉》曰：「君為臣綱，父為子網，夫為妻綱。」又曰：「敬諸父兄，六紀道行，諸舅有義，族人有序，昆弟有親，師長有尊，朋友有舊。」何謂綱紀？綱者，張也；紀者，理也。大者為綱，小者為紀，所以張理上下，整齊人道也。人皆懷五常之性，有親愛之心，是以綱紀為化，若羅綱之有紀綱而萬目張也。《詩》云：「亹亹我王，綱紀四方。」

君臣，父子，夫婦，六人也，所以稱三綱何？一陰一陽謂之道。陽得陰而成，陰得陽而序，剛柔相配，故六人為三綱。

三綱法天、地、人，六紀法六合。君臣法天，取象日月屈信歸功天也。父子法地，取象五行轉相生也。夫婦法人，取像人合陰陽有施化端也。六紀者為三綱之紀者也。師長君臣之紀也，以其皆成己也；諸父兄弟父子之紀也，以其有親恩連也；諸舅朋友夫婦之紀也，以其皆有同志為紀助也。

君臣者，何謂也？君，群也，下之所歸心；臣者，繵堅也，屬志自堅固。《春秋傳》曰：「君處此，臣請歸也。」

父子者，何謂也？父者，矩也，以法度教子；子者，孳孳無已也。故《孝經》曰：「父有爭子，則身不陷於不義。」夫婦者，何謂也？夫者，扶也，以道扶接也；婦者，服也，以禮屈服。《昏禮》曰：「夫親脫婦之纓。」《傳》曰：「夫婦判合也。」朋友者，何謂也？朋者，黨也；友者，有也。《禮記》曰：「同門曰朋，同志曰友。」朋友之交，近則謗其言，遠則不相訕。一人有善，其心好之；一人有惡，其心痛之。貨則通而不計，共憂患而相救。生不屬，死不托。故《論語》曰：「子路云：『願車馬衣輕裘，與朋友共敝之。』」又曰：「朋友無所歸，生於我乎，死於我乎殯。」朋友之道，親存不得行者二：不得許友以其身，不得專通財之恩。友饑則白之於父兄，父兄許之，乃稱父兄與之，不聽則止。故曰：友饑為之減餐，大寒為之不重裘。故《論語》曰：「有父兄在，如之何其聞斯行之也！」

男稱兄弟，女稱姊妹何？男女異姓，故別其稱也。何以言之？《禮親屬記》曰：「男子先生稱兄，後生稱弟；女子先生為姊，後生為妹。」父之昆弟不俱謂之世叔，父之女昆弟俱謂之姑，何也？以為諸父曰內，親也，故別稱之也；姑當外適人，疏，故總言之也。至姊妹亦當外適人，所以別諸姊妹何？以為事諸姑禮等，可以外出又同，故稱略也；至姊妹雖欲有略之，姊尊妹卑，其禮異也。《詩》云：「問我諸姑，遂及伯姊。」謂之舅姑者何？舅者，舊也；姑者，故也。舊、故之者，老人之稱也。謂之姊妹何？姊者，咨也；妹者，末也。謂之兄弟何？兄者，況也；況父法也；弟者，悌也，心順行篤也。稱夫之父母謂之舅姑何？尊如父而非父者，舅也；親如母而非母者，姑也。故稱夫之父母為舅姑也。

#@

《卷八》

#@

《情性》

情性者，何謂也？性者，陽之施；情者，陰之化也。人稟陰陽氣而生，故內懷五性六情。情者，靜也，性者，生也，此人所稟六氣以生者也。故《鉤命決》曰：「情生於陰，欲以時念也；性生於陽，以就理也。陽氣者仁，陰氣者貪，故情有利慾，性有仁也。」

五性者何？謂仁、義、禮、智、信也。仁者，不忍也，施生愛人也；義者，宜也，斷決得中也；禮者，履也，履道成文也；智者，知也，獨見前聞，不惑於事，見微者也；信者，誠也，專一不移也。故人生而應八卦之體，得五氣以為常，仁、義、禮、智、信是也。六情者，何謂也？喜、怒、哀、樂、愛、惡謂六情，所以扶成五性。性所以五，情所以六者何？人本含六律五行氣而生，故內有五藏六府，此情性之所由出入也。《樂動聲儀》曰：「官有六府，人有五藏。」

五藏者何也？謂肝、心、肺、腎、脾也。肝之為言干也；肺之為言費也，情動得序；心之為言任也，任於恩也；腎之為言寫也，以竅寫也；脾之為言辨也，所以積精稟氣也。五藏，肝仁，肺義，心禮，腎智，脾信也。

肝所以仁者何？肝，木之精也；仁者，好生。東方者陽也，萬物始生，故肝象木，色青而有枝葉。目為之候何？目能出淚而不能內物，木亦能出枝葉不能有所內也。

肺所以義者何？肺者，金之精；義者，斷決。西方亦金，成萬物也，故肺象金，色白也。鼻為之候何？鼻出入氣，高而有竅，山亦有金石累積，亦有孔穴，出雲布雨以潤天下，雨則雲消，鼻能出納氣也。

心所以為禮何？心，火之精也。南方尊陽在上，卑陰在下，禮有尊卑，故心象火，色赤而銳也，人有道尊，天本在上，故心下銳也。耳為之候何？耳能遍內外、別音語，火照有似於禮，上下分明。

腎所以智何？腎者，水之精。智者，進而止無所疑惑。水亦進而不惑，北方水，故腎色黑；水陰，故腎雙。竅為之候何？竅能瀉水，亦能流濡。

脾所以信何？脾者，土之精也。土尚任養萬物為之象，生物無所私，信之至也。故脾象土，色黃也。口為之候何？口能啖嘗，舌能知味，亦能出音聲，吐滋液。

故《元命苞》曰：「目者肝之使，肝者木之精，蒼龍之位也。鼻者肺之使，肺者金之精，制割立斷。耳者心之候，心者火之精，上為張星。陰者腎之寫，腎者水之精，上為虛危。口者脾之門戶，脾者土之精，上為北斗，主變化者也。」或曰：口者心之候，耳者腎之候。或曰：肝繫於目，肺繫於鼻，心繫於口，脾繫於舌，腎繫於耳。

六府者，何謂也？謂大腸、小腸、胃、膀胱、三焦、膽也。府者，謂五藏宮府也。故《禮運》記曰：「六情所以扶成五性也。」

胃者，脾之府也，脾主稟氣；胃者，谷之委也，故脾稟氣也。

膀胱者，腎之府也。腎者，主瀉，膀胱常能有熱，故先決難也。

三焦者，包絡府也。水谷之道路，氣之所終始也。故上焦若竅，中焦若編，下焦若瀆。

膽者，肝之府也。肝者，木之精也，主仁。仁者不忍，故以膽斷也，是以肝膽二者必有勇也。肝膽異趣，何以知相為府也？肝者，木之精也，木之為言牧也，人怒無不色青目腋張者，是其效也。

小腸、大腸，心肺之府也，主禮義，禮義者有分理，腸之大小相承受也。腸為心肺主，心為皮體主，故為兩府也。目為心視，口為心談，耳為心聽，鼻為心嗅，是其支體主也。

喜在西方，怒在東方，好在北方，惡在南方，哀在下，樂在上何？以西方萬物之成，故喜；東方萬物之生，故怒；北方陽氣始施，故好；南方陰氣始起，故惡；上多樂，下多哀也。

魂魄者，何謂也？魂猶伝伝也，行不休於外也。主於情。魄者，迫然著人主於性也。魂者，芸也，情以除穢；魄者，白也，性以治內。

精神者，何謂也？精者，靜也，太陰施化之氣也。像火之化，任生也，神者恍惚，太陰之氣也，間松雲支體，萬化之本也。

#@

《壽命》

命者，何謂也？人之壽也，天命己使生者也。命有三科以記驗：有壽命以保度，有遭命以遇暴，有隨命以應行。習壽命者，上命也，若言文王受命唯中身，享國五十年。隨命者，隨行為命，若言怠棄三正，天用剿絕其命矣。又欲使民務仁立義，無滔天。滔天則司命舉過，言則用以弊之。遭命者逢世殘賊，若上逢亂君，下必災變暴至，夭絕人命，沙鹿崩於受邑是也。

冉伯牛危言正行而遭惡疾，孔子曰：「命矣夫！斯人也而有斯疾也！」夫子過鄭與弟子相失獨立郭門外，或謂子貢曰：東門有一人，其頭似堯，其頸似皋繇，其肩似子產，然自腰以下不及禹三寸，儡儡如喪家之狗，子貢以告孔子，孔子喟然而笑，曰：「形狀未也，如喪家之狗。然哉乎，然哉乎。」

#@

《宗族》

宗者，何謂也？宗尊也，為先祖主也，宗人之所尊也。《禮》曰：「宗人將有事，族人皆侍。」聖者所以必有宗何也？所以長和睦也。大宗能率小宗；小宗能率群弟，通於有無，所以紀理族人者也。宗其為始祖後者為大宗，此百世之所宗也。宗其為高祖後者，五世而遷者也，高祖遷於上，宗則易於下。宗其為曾祖後者為曾祖宗，宗其為祖後者為祖宗，宗其為父後者為父宗。以上至高祖皆為小宗，以其轉遷，別於大宗也。別子者，自為其子孫為祖，繼別也，各自為宗。小宗有四，大宗有一，凡有五。宗人之親，所以備矣。諸侯奪宗，明尊者宜之。大夫不得奪宗何？曰：諸侯世世傳子孫，故奪宗；大夫不傳子孫，故不宗也。《喪服經》曰：「大夫為宗子。」不言諸侯為宗子也。

族者何也？族者，湊也，聚也，謂恩愛相流湊也。生相親愛，死相哀痛，有會聚之道，故謂之族。《尚書》曰：「以親九族。」

族所以九何？九之為言究也，親疏恩愛究竟也，謂父族四，母族三，妻族二。父族四者，謂父之姓一族也，父女昆弟適人有子為二族也，身女昆弟適人有子為三族也，身女子適人有子為四族也；母族三者，母之父母一族也，母之昆弟二族也，母昆弟子三族也；母昆弟者男女皆在外親，故合言之。妻族二者，妻之父為一族，妻之母為二族，妻之親略故父母各一族。《禮》曰：「惟氏三族之不虞。」《尚書》曰：「以親九族」，義同也。一說合言九族者，欲明堯時俱三也，禮所以獨父族四何？欲言周承二弊之後，民人皆厚於末，故興禮母族，妻之黨廢，禮母族父之族，足以貶妻族，以附父族也。或言九者，據有交接之恩也。若「邢侯之姊，覃公惟私」也。言四者，據有服耳，不相害所異也。

#@

《姓名》

人所以有姓者何？所以崇恩愛、厚親親、遠禽獸、別婚姻也。故世別類，使生相愛，死相哀，同姓不得相娶，皆為重人倫也。姓生也，人所稟天氣所以生者也。《詩》云：「天生烝民。」《尚書》曰：「平章百姓。」姓所以有百者何？以為古者聖人吹律定姓，以紀其族。人含五常而生，聲有五音，宮、商、角、徵、羽，轉而相雜，五五二十五，轉生四時，故百而異也。氣殊音悉備，故殊百也。

所以有氏者何？所以貴功德，賤伎力。或氏其官，或氏其事。聞其氏即可知，其所以勉人為善也。或氏王父字何？所以別諸侯之後，為興滅國、繼絕世也。諸侯之子稱公子，公子之子稱公孫，公孫之子各以其王父字為氏。故魯有仲孫、季，楚有昭、屈原，齊有高國、崔立氏三，以知其為子孫也。王者之後二稱王子，兄弟立而皆封也。或曰王孫上稱王孫也。堯知命，表稷、契，賜生子、姓，皋陶典刑不表姓，言天任德遠刑。「禹姓姒氏，祖以億生。殷姓子氏，祖以玄鳥子也。周姓姬氏，祖以履大人跡生也。

人必有名何？所以吐情自紀，尊事人者也。《論語》曰：「名不正，則言不順。」

三月名之何？天道一時，物有變，人生三月，目煦亦能笑，與人相更答，故因其始有知而名之。故《禮服傳》曰：「子生三月，則父名之於祖廟。」於祖廟者，謂子之親廟也，明當為宗廟主也。

一說名之於燕寢。名者，幼小卑賤之稱也，寡略，故於燕寢。《禮內則》曰：「子生，君沐浴朝服，夫人亦如之。立於阼階西南，世婦抱子，升自西階，君命之士。嫡子執其右手，庶子撫其首。君曰『欽有帥』，夫人曰『記有成』。告於四境。」四境者，所以遏絕萌芽，禁備未然。故《曾子問》曰：「世子生，三月以名，告於祖檷。」《內則》記曰：「以名告於山川、社稷、四境，天子太子使士負子於南郊。」

以桑弧蓬矢六射者何也？此男子之事也，故先表其事，然後食其祿。必桑弧何？桑者，相逢接之道也。《保傅》曰：「天子生，舉之以禮，使士負之者何，齊肅端綏，之郊見於天。」《韓詩內傳》曰：「太子生，以桑弧蓬矢六，射上下四方。」明當有事天地四方也。

殷以生日名子何？殷家質，故直以生日名子也。以《尚書》道殷家太甲、帝武丁也。於臣民亦得以生日名子何？亦不止也，以《尚書》道殷臣有巫咸，有祖己也。何以知諸侯不像王者以生日名子也？以太王名亶甫、王季名歷，此殷之諸侯也。《易》曰「帝乙」，謂成湯。帝乙謂六代孫也。

湯生於夏世，何以用甲乙為名？曰：湯王后乃更變名，子孫法耳。本名履，故《論語》曰：「予小子履。」履，湯名也。

不以子丑何？曰：甲乙者，干也；子丑者，枝也。干為本，本質，故以甲乙為名也。

名或兼或單何？示非一也。或聽其聲，以律定其名；或依事、旁其形。故名或兼或單也。依其事者，若後稷是也。棄之，因名為棄也。旁其形者，孔子首類國尼丘山，故名為丘。

或旁其名為之字者，聞名即知其字，聞字即知其名，若名賜字，子貢名鯉，字伯魚。

《春秋》譏二名何？所以譏者乃謂其無常者也，若乍為名，祿甫元言武庚名。

不以日月山川為名者，少賤卑己之稱也，臣子當諱為物示通故避之也。

《禮》曰：「二名不偏諱，逮事父母則諱王父母，不逮父母則不諱王父母也。君前不諱諱，詩書不諱，臨文不諱，郊廟中不諱。」又曰：「君前臣名，父前子名」謂大夫名卿、弟名兄也。明不敢諱於尊者之前也。太古之時，所不諱者何？尚質也，故臣子不言其君父之名。故《禮記》曰：「朝日上值，不諱，正天名也。」

人所以十月而生者何？人，天子之也，經天地之數五，故十月而備，乃成人也。

人生所以位何？本一干而分，得氣異息，故泣，重離母之義也。《尚書》曰：「啟呱呱而泣也。」

人拜所以自名何？所以立號自紀禮拜。自後不自名何？備陰陽也。

人所以相拜者何？所以表情見意屈節卑體，尊事人者也，拜之言服也。

所以必再拜何？法陰陽也。《尚書》曰：「再拜稽首也。」必稽首何？敬之至也。頭至地何？以言首謂頭也，《禮》曰：「首有瘍則沐。」

所以先拜首後稽首何？名順其文質也。《尚書》曰：「周公拜首稽首。」

人所以有字何？冠德明功，敬成人也。故《禮士冠經》曰：「賓北面，字之曰伯某甫。」又曰：「冠而字之。」敬其名也。所以五十乃稱伯仲者，五十知天命、思慮定也，能順四時長幼之序，故以伯仲號之。《禮檀弓》曰：「幼名，冠字，五十乃稱伯仲。」《論語》曰：「五十而知天命。」

稱號所以有四何？法四時用事先後，長幼兄弟之象也，故以時長幼號曰伯、仲、叔、季也。伯者，長也，伯者子最長，迫近父也。仲者，中也。叔者，少也。季者，幼也。適長稱伯，伯禽是也。庶長稱孟，以魯大夫孟氏。

男女異長，各自有伯仲，法陰陽各自有終始也。《春秋傳》曰：「伯姬者何？內女稱也。」婦人十五稱伯仲何？婦人值，少變。陰陽道促，蚤成。十五通乎織絲任之事，思慮定，故許嫁笄而字。故《禮經》曰：「女子十五許嫁，笄。禮之稱字之。」婦姓以配字何？明不娶同姓也，故《春秋》曰：「伯姬歸於宋。」姬者，姓也。

值字所以於仲春何？值者親，故近於仲；文子尊尊，故於伯仲之時物尚值，叔之時物失之章，即如是，周有八士。《論語》曰：「伯達，伯適，仲突，仲忽，叔夜，叔夏，季隨，季騧」，積於叔何？蓋以兩兩俱生故也。不積於伯，季，明其無二也。

文王十子，《詩傳》曰：「伯邑考，武王發，周公旦，管叔鮮，蔡叔鐸，成叔處，霍叔武，康叔封，南季載。」載所以或上其叔何也？管、蔡、霍、成、康、南，皆采也，故上置叔上。伯邑叔震也，以獨無乎？蓋以為大夫者，不是采地也。

#@

《天地》

天者何也？天之為言鎮也，居高理下，為人鎮也。地者，易也。言養萬物懷任，交易變化也。

始起之天，始起先有太初，後有太始，形兆既成，名曰太素。混沌相連，視之不見，聽之不聞，然後剖判清濁。既分，精出曜布，度物施生。精者為三光，號者為五行。行生情，情生汁中，汁中生神明，神明生道德，道德生文章。故《乾鑿度》云：「太初者，氣之始也。太始者，形兆之始也；太素者，質之始也。陽唱陰和，男行婦隨也。」

天道所以左旋、地道右周何？以為天地動而不別，行而不離。所以左旋、右周者，猶君臣、陰陽相對之義。

男女總名為人，天地所以無總名何？曰：天圓地方，不相類，故無總名也。

君舒臣疾，卑者宜勞，天所以反常行何？以為陽不動，無以行其教；陰不靜，無以成其化。雖終日乾乾，亦不離其處也。故《易》曰：「終日乾乾，反覆道也。」

#@

《日月》

天左旋，日、月、五星右行何？日、月、五星比天為陰，故右行。右行者，猶臣對君也。《含文嘉》曰：「計日月，右行也。」《刑德放》曰：「日月東行。」

而日行遲，月行疾何？君舒臣勞也。日日行一度，月日行十三度十九分度之七。《感精符》曰：「三綱之義，日為君，月為臣也。」日月所以懸晝夜者何？助天行化，照明下地。故《易》曰：「懸象著明，莫大乎日月。」

日之為言實也，常滿有節。月之為言闕也，有滿有闕也。所以有缺何？歸功於日也。八日成光，二八十六日轉而歸功，晦至朔旦，受符復行。故《援神契》曰：「月三日成魄也。」所以名之為星何？星者，精也，據日節言也。一日一夜適行一度，一日夜為一日，剩復分天為三十六度，周天三百六十五度四分度之一。日月徑千里也。

所以必有晝夜何？備陰陽也。日照晝，月照夜。日所以有長短何？陰陽更相用事也，故夏節晝長，冬節夜長。夏日宿在東井，出寅入戌；冬日宿在牽牛，出辰入申。

月小大何？天道左旋，日月東行。日日行一度，月日行十三度，月及日為一月，至二十九日未及七度，即三十日者過行七度。日不可分，故月乍大小，明有陰陽也。故《春秋》曰：「九月庚戌朔，日有食之。」「十月庚辰朔，日有食之。」此三十日也。又曰：「七月甲子朔，日有食之。」「八月癸已朔日有食之。」此二十九日也。

月有閏余何？周天三百六十五日度四分度之一，歲十二月，日過十二度，故三年一閏，五年再閏，明陰不足，陽有餘也，故《讖》曰：「閏者陽之餘。」

#@

《四時》

所以名為歲何？歲者，遂也。三百六十六日一週天，萬物畢死，故為一歲也。《尚書》曰：「期三百有六旬有六日，以閏月定四時，成歲。」

春夏秋冬。時者，期也，陰陽消息之期也。四時天異名何？天尊各據其盛者為名也。春秋物變盛，冬夏氣變盛。春曰蒼天，夏曰昊天，秋曰旻天，冬曰上天。《爾雅》曰：「一說春為蒼天等是也。」四時不隨正朔變何？以為四時據物為名，春當生，冬當終，皆以正為時也。

或言歲，或言載，或言年何？言歲者，以紀氣物，帝王共之，據曰為歲。《春秋》曰：「元年正月。」「十有二月朔。」有朔有晦，知據月斷為言年。載之言成也，載成萬物，終始言之也。二帝言載，三王言年，皆謂窺窬。故《尚書》曰：「三載四海遏密八音。」謂二帝也。又曰：「諒陰三年。」謂三王也。《春秋傳》曰：「三年之喪，其實二十五月。」知闕門員。

日言夜，月言晦，月言朔，日言朝何？朔之言蘇也，明消更生，故言朔。日晝見夜藏，有朝夕，故言朝也。

#@

《衣裳》

聖人所以制衣服何？以為絺𥿭蔽形，表德勸善，別尊卑也。所以名為衣裳何？衣者，隱也；裳者，障也。所以隱形自障閉也。《易》曰：「黃帝堯舜垂衣裳而天下治。」何以知上為衣下為裳？以其先言衣也。《詩》曰：「褰裳涉溱。」所以合為衣也。《弟子職》言「摳衣而降也。」名為衣何？上兼下也。

獨以羔裘何？取輕暖。因狐死首丘，明君子不忘本也。羔者取跪乳遜順也。故天子狐白，諸侯狐黃，大夫狐蒼，士羔裘，亦因別尊卑也。

所以必有紳帶者，示謹敬自約整。繢繒為結於前，下垂三分，身半，紳居二焉。必有鞶帶者，示有事也。

所以必有佩者，《論語》曰：「去喪，無所不佩。」天子佩白玉，諸侯佩山玄玉，大夫佩水蒼玉，士佩瓀珉石。佩即像其事。若農夫佩其耒耜，工匠佩其斧斤，婦人佩其金咸鏤，何以知婦人亦佩玉？《詩》云：「將翱將翔，佩玉將將。彼美孟姜，德音不忘。」

#@

《五刑》

聖人治天下，必有刑罰何？所以佐德助治，順天之度也。故懸爵賞者，示有勸也；設刑罰者，明有所懼也。刑所以五何？法五行也。科條三千者，應天地人情也。五刑之屬三千，大辟之屬二百，宮辟之屬三百，腓辟之屬五百，劓、墨辟之屬各千。張布羅眾，非五刑不見。劓、墨何，其下刑者也。腓者其臏。宮者，女子淫，執置宮中，不得出也；丈夫淫，割去其勢也。大辟者，謂死也。

刑不上大夫何？尊大夫。禮不下庶人，欲勉民使至於士。故禮為有知制，刑為無知設也。庶人雖有千金衣幣，不得服。刑不上大夫者，據禮無大夫刑。或曰：撻笞之刑也。禮不及庶人者，謂酬酢之禮也。

#@

《五經》

孔子所以定《五經》者何？以為孔子居周之末世，王道陵遲，禮樂廢壞，強陵弱，眾暴寡，天子不敢誅，方伯不敢伐。閔道德之不行，故周流應聘，冀行其聖德。自衛反魯，自知不用，故追定《五經》以行其道。故孔子曰：「《書》曰：『孝乎，惟孝，友于兄弟，施於有政。』是以為政也。」孔子未定《五經》如何？周衰道失，綱散紀亂，五教廢壞，故五常之經咸失其所，像《易》失理，則陰陽萬物失其性而乖。設法謗之言，並作《書》三千篇，作《詩》三百篇，而歌謠怨誹也。

已作《春秋》，後作《孝經》何？欲專制正。於《孝經》何？夫孝者，自天子下至庶人，上下通《孝經》者。夫製作禮樂，仁之本，聖人道德已備，弟子所以復記《論語》何？見夫子遭事異變，出之號令，失法。

文王所以演《易》何？文王受王不率仁義之道，失為人法矣，己之調和陰陽尚微，故演《易》，使我得卒，至於太平。日月之光明則如《易》矣。

伏羲作八卦何？伏羲始王天下，未有前聖法度，故仰則觀象於天，俯則察法於地，觀鳥獸之文與地之宜。近取諸物，於是始作八卦，以通神明之德，以象萬物之情也。

經所以有五何？經，常也。有五常之道，故曰《五經》：《樂》仁、《書》義、《禮》禮、《易》智、《詩》信也。人情有五性，懷五常，不能自成，是以聖人像天五常之道而明之，以教人成其德也。

《五經》何謂？謂《易》、《尚書》、《詩》、《禮》、《春秋》也？《禮解》曰：「溫柔寬厚，《詩》教也；疏通知遠，《書》教也；廣博易良，《樂》教也；潔靜精微，《易》教也；恭儉莊敬，《禮》教也；屬詞比事，《春秋》教也。」

《春秋》何常也？則黃帝已來何以言之？《易》曰：「上古結繩以治，後世聖人易之以書契，百官以理，萬民以察。」後世聖人者謂五常也。《傳》曰：「三王百世計神元書，五帝之受錄圖，世史記從政錄帝魁已來，除禮樂之書三千二百四十篇也。」

#@

《卷九》

#@

《嫁娶》

人道所以有嫁娶何？以為情性之大，莫若男女。男女之交，人情之始，莫若夫婦。《易》曰：「天地氤氳，萬物化淳。男女稱精，萬物化生。」人承天地施陰陽，故設嫁娶之禮者，重人倫、廣繼嗣也。《禮保傅》記曰：「謹為子嫁娶，必擇世有仁義者。」

禮男娶女嫁何？陰卑不得自專，就陽而成之，故《傳》曰：「陽倡陰和，男行女隨。」

男不自專娶，女不自專嫁，必由父母，須媒妁何？遠恥防淫佚也。《詩》云：「娶妻如之何？必告父母。」又曰：「娶妻如之何？匪媒不得。」

男三十而娶，女二十而嫁，陽數奇，陰數偶。男長女幼者，陽舒，陰促。男三十，筋骨堅強，任為人父；女二十，肌膚充盛，任為人母。合為五十，應大衍之數，生萬物也。故《禮內則》曰：「男五十壯有室，女二十壯而嫁。」

七歲之陽也，八歲陰也，七八十五陰陽之數備，有相偶之志。故《禮記》曰：「女子十五許嫁，笄而字。」禮之稱字，陰繫於陽，所以專一之節也。陽尊無所繫，二十五系者，就陰節也。陽舒而陰促。三十數三終，奇，陽節也。二十數再終，偶，陰節也。陽小成於陰，大成於陽，故二十而冠，三十而娶。陰小成於陽，大成於陰，故十五而笄，二十而嫁也。

一說《春秋梁傳》曰：「男二十五系，女十五許嫁，感陰陽也。」陽數七，陰數八，男八歲毀齒，女七歲毀齒。陽數奇三，三八二十四，加一為五而系心也；陰數偶，再成十四，四加一為五，故十五許嫁也。各加一者，明專一系心。所以系心者何？防其淫佚也。

《禮》曰：「女子十五許嫁。納采、問名、納吉、請期、親迎，以雁贄。納徵曰玄纁，故不用雁。」贄用雁者，取其隨時南北，不失其節，明不奪女子之時也。又取飛成行、止成列也，明嫁娶之禮，長幼有序，不相逾越也。又婚禮贄不用死雉，故用雁也。納徵，玄纁、束帛、離皮，玄三法天，纁二法地也，陽奇陰偶，明陽道之大也。離皮者，兩皮也，以為庭實。庭實，偶也。《禮昏經》曰：「納采、問名、納吉、請期、親迎，皆用雁。納徵束帛、離皮。」

納徵詞曰：「吾子有加命，貺室某也。有先人之禮，離皮、束帛，使某請納徵。」上某者聲名也，下次某者使人名也。女之父曰：「吾子順先典，貺某重禮，某不敢辭，敢不承命！」

納采詞曰：「吾子有惠，貺貺室某，某有先人之禮，使某也請納采。」對曰：「某之子蠢愚，又不能教，吾子命之，某不敢辭。」

天子下至士，必親迎授綏者何？以陽下陰也，欲得其歡心，示親之心也。夫親迎輪三周，下車曲顧者，防淫佚也。《詩》云：「文定厥祥，親迎於渭。造舟為梁，不顯其光。」《禮昏經》曰：「賓升，北面奠雁，再拜拜手稽首，降出。婦從房中也，從降自西階。揖御婦車，授綏。」

遣女於檷廟者，重先人之遺支體也，不敢自專，故告檷也。父母親男女何？親親之至也。父曰：「誡之，敬之，夙夜無違命。」女必有端繡衣若笄之。母施襟結帨曰：「勉之，敬之，夙夜無違宮事。」父誡於阼階，母誡於西階，庶母及門內施鞶，祭絲由以母之命，命曰：「敬恭聽爾父母言，夙夜無愆。」視衿鞶。祭去不辭，誡不諾者，蓋恥之，重去也。

《禮》曰：「嫁女之家，不絕火三日，思相離也。娶婦之家，三日不舉樂，思嗣親也。」感親年衰老代至也。《禮》曰：「婚禮不賀，人之序也。」

授綏，姆辭曰：「未教，未乞與為禮也。」始親迎，於詞曰：「吾子命某以茲初昏，使某將請承命。」主人曰：「某故敬具以酒。」父命醮子，遣之迎，命曰：「往迎爾相，承我宗事，率以敬先妣之嗣，若則有常。」子曰：「諾，惟恐不堪，不敢忘命。」

娶妻不先告廟到者，示不必安也。婚禮請期，不敢必也。婦入三月，然後祭行。舅姑既歿，亦婦入三月，奠采於廟。三月一時，物有成者，人之善惡可得知也。然後可得事宗廟之禮。曾子曰：「女未廟見而死，歸葬於女氏之黨，示未成婦也。」

嫁娶必以春者？春天地交通，萬物始生，陰陽交接之時也。《詩》云：「士如歸妻，迨冰未泮。」《周官》曰：「仲春之月，合會男女。令男三十娶，女二十嫁。」《夏小正》曰：「二月，冠子娶婦之時。」

夫有惡行，妻不得去者，地無去天之義也。夫雖有惡，不得去也。故《禮郊特牲》曰：「一與之齊，終身不改。」悖逆人倫，殺妻父母，廢絕綱紀，亂之大者，義絕乃得去也。

天子、諸侯，一娶九女者何？重國廣繼嗣也。適也者何？法地有九州，承天之施，無所不生也。娶九女，亦足以成君施也。九而無子，百亦無益也。《王度記》曰：「天子，一娶九女。」《春秋公羊傳》曰：「諸侯娶一國，則二國往媵之，以侄娣從之。」侄者何？兄之子也。娣者何？女弟也。

或曰：天子娶十二女，法天有十二月，萬物必生也。必一娶何？防淫泆也，為其棄德嗜色，故一娶而已，人君無再娶之義也。

備侄娣從者，為其必不相嫉妒也。一人有子，三人共之，若己生之。不娶兩娣何？博異氣也。娶三國女何？廣異類也。恐一國血脈相似，俱無子也。侄娣年雖少，猶從適人者，明人者。明人君無再娶之義也。還待年於父母之國，未任答君子也。《詩》云：「侄娣從之，祁祁如雲。韓侯顧之，爛其盈門。」《公羊傳》曰：「叔姬歸於紀。」明待年也。二國來媵，誰為尊者？大國為尊，國等以德，德同以色。質家法天尊左，文家法地尊右。

所以不聘妾何？人有子孫，欲尊之義，義不可求人以為賤也。《春秋傳》曰：「二國來媵。」可求人為士，不可求人為妾何？士即尊之漸，賢，不止於士，妾雖賢，不得為適。

娶妻卜之何？卜女之德，知相宜否。《昏禮經》曰：「將加諸卜，敢問女為誰氏也。」

人君及宗子父母，自定娶者，卑不主尊，賤不主貴，故自定之也。《昏禮經》曰：「親皆沒，己聘命之。」《詩》云：「文定厥祥，親迎於渭。」

大夫功成受封，得備八妾者，重國廣繼嗣也。不更聘大國者，不忘本適也。故《禮》曰：「納女於諸侯，曰：備掃灑。」天子、諸侯之世子，皆以諸侯禮娶，與君同，示無再娶之義也。

王者之娶，必先選於大國之女，禮儀備，所見多。《詩》云：「大邦有子，人見天之妹。文定厥祥，親迎於渭。」明王者必娶大國也。《春秋》曰：「紀侯來朝。」紀子以嫁女於天子，故增爵稱侯，至數十年之間，紀侯無他功，但以子為天王后，故爵稱侯。知雖小國者必封以大國，明其尊所不臣也。王者娶及庶人者何？開天下之賢示不遺善也。故《春秋》曰：「紀侯來朝。」文加為侯，明封之也，先封之，明不與聖人交禮也。

女行虧缺而去其國，如之何以封為諸侯比例矣。諸侯所以不得自趣國中何？諸侯不得專封，義不可臣其父母。《春秋傳》曰：「宋三代無大夫，惡其內娶也。」

不娶同姓者，重人倫，防淫泆，恥與禽獸同也。《論語》曰：「君娶於吳為同姓，謂之吳孟子。」《曲禮》曰：「買妾不知姓則卜之。」外屬小功已上亦不得娶也，以《春秋傳》曰：「譏娶母黨也。」

王者嫁女必使同姓諸侯主之何？婚禮貴和，不可相答，為傷君臣之義，亦欲使女不以天子尊乘諸侯也。《春秋傳》曰：「天子嫁女於諸侯，必使諸侯同姓者主之；諸侯嫁女於大夫，使大夫同姓者主之。」以其同宗共祖可以主親也，故使攝父事。不使同姓卿主之何？尊加諸侯，為威厭不得舒也。

不使同姓諸侯就京師主之何？諸侯親迎入京師，當朝天子，為禮不兼。《春秋傳》曰：「築王姬觀於外。」明不往京師也。

所以必更築觀者何？尊之也，不於路寢，路寢本所以行政處，非婦人之居也。小寢則嫌群公子之捨則已卑矣，故必改築於城郭之內。《傳》曰：「築之，禮也。於外，非禮也。」

卿、大夫一妻二妾者何？尊賢重繼嗣也。不備侄娣何？北面之臣賤，不足盡執人骨肉之親。《禮服經》曰：「貴臣貴妾。」明有卑賤妾也。士一妻何？下卿大夫禮。《喪服小記》曰：「士妾有子，則為之緦。」

聘嫡夫往而死，媵當往否乎？人君不再娶之義也。天命不可保，故一娶九女。以《春秋》伯姬卒，時娣季姬更嫁曾阜，《春秋》譏之。適夫人死後更立夫人者，不敢以卑賤承宗廟。自立其娣者，尊大國也。《春秋傳》曰：「叔姬歸於紀。」叔姬者，伯姬之娣也。伯姬卒，叔姬升於嫡，《經》不譏也。或曰：嫡死不復更立，明嫡無二，防篡煞也。祭宗廟攝而已。以禮不聘為妾，明不升。

《曾子問》曰：「昏禮既納幣，有吉日，女之父母死，何如？孔子曰：『婿使人吊之，如婿之父母死，女亦使人吊之。父喪稱父，母喪稱母。父母不在，則稱伯父、世尊。婿已葬，婿之伯父、叔父使人致命女氏曰：某子有父母之喪，不得嗣為兄弟，使某致命。女氏許諾不敢嫁，禮也。婿免喪，女父使人請，婿不娶而後嫁之，禮也。女之父母死，婿亦如之。』」

婦人所以有師何？學事人之道也。《詩》云：「言告師氏，言告言歸。」《昏禮經》曰：「告於公宮三月，婦人學一時，足以成矣。」與君無親者，各教於宗廟婦之室。國君取大夫之妾、士之妻老無子者而明於婦道，又祿之，使教宗室五屬之女，大夫、士皆有宗族，自於宗子之室學事人也。女必有傅姆何？尊之也。《春秋傳》曰：「傅至矣，姆未至。」

婦人學事舅姑，不學事必父母者，示婦與夫一體也。《禮內則》曰：「妾事夫人如事舅姑，尊嫡絕妒嫉之原。」《禮服傳》曰：「妾事女君與事舅姑同也。」婦事夫有四禮焉：雞初鳴，咸盥漱，櫛縱笄總而朝，君臣之道也；惻隱之恩，父子之道也；會計有無，兄弟之道也；閨閫之內，衽席之上，朋友之道也。聞見異詞，故設此也。

有五不娶：亂家之子不娶，逆家之子，世有刑人，惡疾，喪婦長子，此不娶也。

出婦之義，必送之。接以賓客之禮，君子絕愈於小人之交。《詩》云：「薄送我畿。」

天子妃謂之後何？後君也。天下尊之妃至尊，故謂之後，明海內小人之君子也，天下尊之，故系王言之。《春秋傳》曰：「迎王后於紀。」國君之妻稱之曰夫人何？明當扶進夫人，謂八妾也。國人尊之，故稱君夫人也。自稱小童者，謙也，言己智能寡少如童蒙也。《論語》曰：「國君之妻，稱之曰夫人，夫人自稱曰小童，國人稱之曰君夫人，稱諸異邦曰寡小君。」謂聘問兄弟之國及臣他國稱之。謙之詞也。

妻者，何謂？妻者，齊也，與夫齊體，自天子下至庶人其義一也。妾者，接也，以時接見也。

嫁娶者，何謂也？嫁者，家也，婦人外成，以出適人為家。娶者，取也。男女謂男者，任也，任功業也；女者，如也，從如人也。在家從父母，既嫁從夫，夫歿從子也。《傳》曰：「婦人有三從之義也。」夫婦者，何謂也？夫者，扶也，扶以人道者也；婦者，服也，服於家事，事人者也。配疋者何？謂相與為偶也。婚姻者，何謂也？昏時行禮，故謂之婚也，婦人因夫而成；故曰姻。《詩》云：「不惟舊因。」謂夫也。又曰：「燕爾新婚。」謂婦也。所以昏時行禮何？示陽下陰也，婚亦陰陽交時也。

男子六十閉房何？所以輔衰也，故重性命也。又曰：父子不同示施。為亂長幼之序也。《禮內則》曰：「妾雖老，未滿五十，必預五日之御，滿五十不御，俱為助衰也。至七十大衰，食非肉不飽，寢非人不暖；七十復開房也。」

#@

《卷十》

#@

《紼冕》

紼者，何謂也？紼者，蔽也，行以蔽前，紼蔽者小。有事因以別尊卑，彰有德也。天子朱紼，諸侯赤紼。《詩》云：「朱紼斯皇，室家君王。」又云：「赤紼金舄，會同有繹。」又云：「赤紼在股。」皆謂諸侯也。《書》曰：「黼黻衣，黃朱紼。」亦謂諸侯也。並見衣服之制，故遠別之，謂黃朱亦赤矣。大夫葱衡，別於君矣。天子大夫赤紱葱衡，士𩎟韐。朱赤者，或盛色也，是以聖人塗法之用為紼服，為百王不易也。紼以韋為之者，反古不忘本也。上廣一尺，下廣二尺，天一地二也；長三尺，法天、地、人也。

所以有冠者𢃩也？所以𢃩持其發也。人懷五常，莫不貴德，示成禮有修飾首，別成人也。《士冠經》曰：「冠而字之，敬其名也。」《論語》曰：「冠者五六人，童子六七人。」禮所以十九見正而冠何？漸三十之人耳。男子陽也，成於陰，故二十而冠，《曲禮》曰：「二十弱冠。」言見正。何以知不謂正月也？以《禮士冠經》曰：「夏葛屨，冬皮屨。」明非歲之正月也。

皮弁者，何謂也？所以法古，至質冠名也。弁之言攀也，所以攀持其發也。上古之時質，先加服皮以鹿皮者，取其文章也。《禮》曰：「三王共皮弁素積。」裳也，腰中辟積，至質不易之服，反古不忘本也。戰伐田獵，此皆服之。

麻冕者何？周宗廟之冠也。《禮》曰：「周冕而祭。」又曰：「殷冔、夏收而祭。」此三代宗廟之冠也。十一月之時，陽氣冕仰黃泉之下，萬物被施前冕，而後仰，故謂之冕。謂之詡者，十二月之時，施氣受化詡張而後得牙，故謂之詡。謂之收者，十三月之時，氣收本，舉生萬物而達出之，故謂之收。冕仰不同，故前後乖也。詡張，故萌大，時物亦牙萌大也。收而達，故前蔥大者，在後時物亦前蔥也。絲免所以用麻為之者，女功之始，亦不忘本也。即不忘本不用皮，皮乃太古未有禮文之服，故《論語》曰：「麻冕，禮也。」《尚書》曰：「王麻冕。」冕所以前後遞延者何？示進賢退不能也。垂旒者，示不現邪。纊塞耳，示不聽讒也。故水清無魚，人察無徒，明不尚極知下。故《禮》云：「王藻曰，十有二旒，前後遞延。」《禮器》云：「天子麻冕，朱綠藻，垂十有二旒者，法四時十二月也。諸侯九旒。大夫七旒。士爵弁，無旒。」

委貌者，何謂也？周朝廷理政事、行道德之冠名。《士冠經》曰：「委貌周道，章甫殷道，毋追夏后氏之道。」所以謂之委貌何？周統十一月為正，萬物萌小，故為冠飾最小，故曰委貌。委貌者，委曲有貌也。殷統十二月為正，其飾微大，故曰章甫。章甫者，尚未與極其本相當也。夏者統十三月為正，其飾最大，故曰毋追。毋追者，言其追大也。

爵弁者，周人宗廟士之冠也。《禮郊特牲》曰：「周弁」，《士冠經》曰「周弁，殷冔，夏收」。爵何以知指謂其色？又乍言爵弁，乍但言弁。周之冠色所以爵何？為周尚赤，所以不純赤。但如爵頭何？以本制冠者法天。天色玄者，不失其質，故周加赤，殷加白，夏之冠色純玄。何以知殷加白也？周加赤，知殷加白也。夏、殷士冠不異何？古質也，以《士冠禮》知之。

#@

《喪服》

諸侯為天子斬衰三年何？普天之下，莫非王土。率土之賓，莫非王臣。臣之於君，猶子之於父。明至尊、臣子之義也。《喪服經》曰：「諸侯為天子，斬衰三年。」天子為諸侯。絕其何？示同愛百姓，明不獨親也。故《禮中庸》曰：「期之喪達乎諸侯，三年之喪達乎天子。」卿大夫降緦，重公正也。

禮，庶人國君服齊衰三月。王者崩，京師之民喪三月何？民賤，故思淺，故三月而已。天子七月而葬，諸侯五月而葬者，則民始哭，素服；先葬三月，成齊衰；期月以成禮，葬君也。禮不下庶人何？所以為民制何？禮不下庶人者，尊卑制度也。服者，恩從內發，故為之制也。

王者崩，臣下服之有先後何？恩有淺深遠近，故制有日月。《檀弓》記曰：「天子崩，三日祝先服，五日官長服，七日國中男女服，三月天下服。」

三年之喪何二十五月？以為古民質，痛於死者，不封不樹，喪期無數，亡之則除。後代聖人因天地萬物有終始而為之制，以期斷之。父至尊，母至親，故為於隆，以盡孝子恩。恩愛至深，加之則倍，故再期二十五月也。禮有取於三，故謂之三年，緣其漸三年之氣也。故《春秋傳》曰：「三年之喪，其實二十五月也。」三年之喪不以閏月數何？以言其期也。期者，復其時也。大功已下月數，故以閏月除。《禮士虞經》曰：「言期而小祥。」「又期而大祥。」

喪禮必制衰麻何？以副意也。服以飾情，情貌相配，中外相應，故吉凶不同服，歌哭不同聲。所以表中誠也。布衰裳、麻絰、箭笄、繩纓、苴杖，為略及本絰者，亦示也。故揔而載之，示有喪也。腰絰者，以代紳帶也，所以結之何？思慕腸若結也。必再結之何？明思慕無已。

所以必杖者，孝子失親，悲哀哭泣，三日不食，身體羸病，故杖以扶身，明不以死傷生也。禮童子婦人不杖者，以其不能病也。《禮》曰：「斬衰三日不食，齊衰二日不食，大功一日不食，小功、緦麻一日不食再不食可也。」以竹何？取其名也。竹者蹙也，桐者痛也。父以竹，母以桐何？竹者陽也，桐者陰也。竹何以為陽？竹斷而用之，質，故為陽；桐削而用之，加人功，文，故為陰也。故《禮》曰：「苴杖，竹也。削杖，桐也。」

所以必居倚廬何？孝子哀，不欲聞人之聲，又不欲居故處，居中門之外。倚木為廬，質反古也。不在門外何？戒不虞故也。故《禮大傳》曰：「父母之喪，居倚廬。」於中門外，東牆下，戶北面。練而居堊室，無餘之室。又曰：「婦人不居倚廬。」又曰：「天子七日」又曰：「公、諸侯五日，卿、大夫三日而成服。」

居外門內、東壁下、為廬，寢苫塊，哭無夜時，不脫絰帶。既虞，寢有席，疏食飲水，朝一哭，夕一哭而已。既練，捨外寢，居堊室，始食菜果，及素食，哭無時。二十五月而大祥，飲醴酒，食乾肉。二十七月而示覃，通祭宗廟，去喪之殺也。

喪禮不言者何？思慕盡情也。言不文者，指謂士民。不言而事成者，國君、卿、大夫杖而謝賓。財少恃力，面垢作身。不言而事具者，故號哭盡情。

喪有病得飲酒食肉何？所以輔人生己，重先祖遺支體也。故《曲禮》曰：「居喪之禮，頭有瘡則沐，身有瘍則浴，有疾則飲酒食肉。五十不致毀，七十唯衰麻在身，飲酒食肉。」又曰：「父母有疾，食肉不至變味，飲酒不至變貌，笑不至矧，怒不至詈，琴瑟不御。」《曾子問》曰：「三年之喪，練不群立，不旅行，禮以飾情。三年之喪而吊哭，不亦虛乎！」《禮檀弓》曰：「曾子有母之喪，吊子張。」子張者，朋友，有服，雖重服吊之，可也。《曾子問》曰：「小功可以與祭乎？孔子曰：『斬衰已下，與祭，禮也。』」此謂君喪然也。子夏問：「三年之喪，既卒哭，金革之事無避者，禮與？」孔子曰：「吾聞諸老聃曰：『周公伯禽，則有為之也。』今以三年之喪從其利者，吾不知也。」

婦人不出境吊者，婦人無外事，防淫佚也。《禮雜記》曰：「婦人越︹而吊，非禮也。」而有三年喪，君與夫人俱往。禮，妻為父母服，夫亦當服。

有不吊三何？為人臣子，常懷恐懼，深思遠慮，志乃全身。今乃畏、厭、溺死，用為不義，故不吊也。《檀弓》曰：「不吊三：畏、厭、溺也。畏者，兵死也。」《禮曾子》記曰：「大辱加於身，支體毀傷，即君不臣，士不交，祭不得為昭穆之屍，食不得昭穆之牲，死不得葬昭穆之域也。」

弟子為師服者，弟子有君臣、父子、朋友之道也。故生則尊敬而親之，死則哀痛之，恩深義重，故為之隆服，入則絰，出則否也。《檀弓》曰：「昔夫子之喪顏回，若喪子而無服。喪子路亦然。請喪夫子，若喪父而無服也。」

《曾子問》曰：「『君薨既殯，而臣有父母之喪，則如之何？』孔子曰：『歸居於家。有殷事，則之君所，朝夕否。』曰：『君既啟，而臣有父母之喪，則如之何？』孔子曰：『歸哭而反送君。』曰：『君未殯，而臣有父母之喪，則如之何？』孔子曰：『歸殯哭而，反於君，殷事則歸，朝夕否。大夫室老行事，士則子孫行事。夫內子有殷事，則亦如之君所，朝夕否。』」

諸侯有親喪，聞天子崩，奔喪者何？屈己，親親猶尊尊之義也。《春秋傳》曰：「天子記崩不記葬者，必其時葬也。諸侯記葬，不必有時。」諸侯為有天子喪奔，不得必以其時葬也。

大夫使，受命而出，聞父母之喪，非君命不反者，蓋重君也，故《春秋傳》曰：「大夫以君命出，聞喪，徐行不反。」

諸侯朝而有私喪，得還何？凶服不入公門，君不呼之義也。凶服不敢入公門者，明尊朝廷，吉凶不相干。故《周官》曰：「凶服不入公門。」《曲禮》曰：「居喪不言樂，祭事不言凶，公庭不言婦女。」《論語》曰：「子於是日哭，則不歌。」

臣下有大喪，不呼其門者，使得終其孝道，成其大禮，《春秋傳》曰：「古者臣有大喪，君三年不呼其門。」

聞哀哭而後行何？盡哀舒憤然後行。望國境則哭，過市朝則否。君子自抑，小人勉以及禮。見星則止，日行百里，惻怛之心，但欲見屍柩汲汲。故《禮奔喪》記曰：「以哭答使者，盡哀，問故，遂行。」曾子曰：「師三十里者行五十里，奔喪百里。」既除喪，乃歸哭於墓何？明死者不可見，痛傷之至也。謂喪不得追服者也，哭於墓而已。故《禮奔喪》記曰：「之墓，西向哭，止。」此謂遠出，歸後葬，喪服以禮除。

曾子與客立於門，其徒趨而出。曾子曰：「爾將何之？」曰：「吾父死，將出哭於巷。」曾子曰：「反哭於爾次。」曾子北面而吊焉。《檀弓》記曰：「孔子曰：『吾惡乎哭諸？兄弟，吾哭諸廟門之外；師，吾哭諸寢；朋友，吾哭諸寢門外；所知，吾哭諸野。』」

養從生，葬從死，周公以王禮葬何？以為周公踐祚理政，與天同志，展興周道，顯天度數，萬物咸得，休氣允塞，原天之意，予愛周公與文武無異，故以王禮葬，使得郊祭。《尚書》曰：「今天動威，以彰周公之德。」下言：「禮亦宜之。」

#@

《崩薨》

《書》曰：「成王崩。」天子稱崩何？別尊卑，異死生也。天子曰崩，大尊像，崩之為言，崩伏強天下，撫擊，失神明，黎庶殞涕，海內悲涼。諸侯曰薨，國失陽。薨之言奄也，奄然亡也。大夫曰卒，精耀終卒。卒之為言終於國也。士曰不祿，失其忠節，不忠終君之綠。綠之言消也，身消名彰。庶人曰死，魂去亡。死之為言澌，精氣窮也。崩、薨紀於國何？以為有尊卑之禮，謚號之制即有矣。禮始於黃帝，至舜堯而備。《易》言復者，據遂也。《書》殂落、死者矣，各自見義。堯皆僭痛之，舜見終，各一也。

喪者，何謂也？喪者，亡。人死謂之喪何？言其亡，不可復得見也。不直言喪何？為孝子心不忍言。《尚書》曰：「武王既喪。」《喪終》曰：「死為適室。」知據死者稱喪也，生者喪痛之亦稱喪。《禮》曰：「喪服斬衰。」《易》曰：「不封不樹，喪期無數。」《孝經》曰：「孝子之喪親也，是施生者也。」天子下至庶人，俱言喪何？欲言身體髮膚，俱受之父母，其痛一也。

天子崩，計告諸侯何？緣臣子喪君，哀痛憤懣，無能不告語人者也。諸侯欲聞之，又當持土地所出以供喪事，故《禮》曰：「天子崩，遣使者計諸侯。」

王者崩，諸侯悉奔喪何？臣子悲哀慟怛，莫不欲觀君父之棺柩，盡悲哀者也。又為天子守蕃，不可頓空也，故分為三部：有始死先奔者，有得中來盡其哀者，有得會喪奉送君者。七月之間，諸侯有在京師親供臣子之事者也，號泣悲哀奔走道路者，有居其國哭痛思慕，竭盡所供，以助喪事者。是四海之內咸悲，臣下若喪考妣之義也。葬有會者，親疏遠近盡至，親親之義也。童諸侯不朝而來奔喪者何？明臣子於其君父，非有老少也，亦因喪質，無般旋之禮，但盡悲哀而已。

臣死亦赴告於君何？此君哀痛於臣子也，欲聞之加賻之禮。故《春秋》曰：「蔡侯考父卒。」《傳》曰：「卒赴而葬，禮也。」

諸侯薨，赴告鄰國何？緣鄰國欲有禮也。《春秋傳》曰：「桓母喪，告於諸侯。」桓母賤尚告於諸侯，諸侯薨告鄰國，明矣。

諸侯夫人薨，告天子者，不敢自廢政事，天子亦欲知之當有禮也。《春秋》曰：「天子使宰喧來歸惠公仲子之賵。」譏不及事。仲子者，魯君之貴妾也，何況於夫人乎？

諸侯薨，使臣歸瑞珪於天子何？諸侯以瑞珪為信，今死矣，嗣子諒暗三年之後，當乃更爵命，故歸之，推讓之義也。《禮》曰：「諸侯薨，使臣歸瑞珪於天子。」

天子聞諸侯薨，哭之何？慘怛發中，哀痛之至也。使大夫吊之，追遠重終之義也。故《禮檀弓》曰：「天子哭諸侯，爵弁，純衣。」又曰：「遣大夫弔詞曰：『皇天降災，子遭離之難，嗚呼哀哉！大王使臣某吊。』」

臣子死，君往吊之何？親與之共治民，恩深義重厚，欲躬見之。故《禮雜記》曰：「君吊臣，主人待於門外，見馬首不哭。君至，主人先入，君升自阼階，西向哭。主人居中庭，從哭。」或曰：「大夫疾，君問之無數；士疾，二問之而大夫卒，比葬，不食肉；比卒哭不舉樂。士比殯，不舉樂。」玄冠不以吊者，不以吉服臨人凶，示助哀也。《論語》曰：「羔裘，玄冠不以吊。」

崩薨三日乃小斂何？奪孝子之恩以漸也。一日之時，屬纊於口上，以候絕氣；二日之時，尚冀其生；三日之時，魂氣不返，終不可奈何。故《禮士喪經》曰：「御者四人皆坐，持體屬纊，以候絕氣。」《禮》曰：「天子、諸侯，三日小斂；大夫、士二日小斂。」屬纊於口者，孝子欲生其親也。

人死必沐浴於中霤何？示潔淨反本也《禮檀弓》曰：「死於牖下，沐浴於中霤，飯含於牖下，小斂於戶內，大斂於阼階，殯於客位，祖於庭，葬於墓，所以即遠也。」奪孝子之恩以漸也。所以有飯含何？緣生食今死不欲虛其口，故含。用珠寶物何也？有益死者形體，故天子飯以玉，諸侯以珠，大夫以米，士以貝也。

贈示遂，何謂也？贈之為言稱也，玩好曰贈；示遂之為言遺也，衣被曰曰示遂。知死者則贈示遂，所以助生送死，追恩重終，副至意也。贈賵者，何謂也？贈者，助也也。所以相佐，給不足也。故弔詞曰：「知生則賻，貨財曰賻，車馬曰賵。」

天子七日而殯，諸侯五日而殯何？事有大小，所供者不等，故《王制》曰：「天子七日而殯，諸侯五日而殯，卿大夫三日而殯。」

夏后氏殯於阼階，殷人殯於兩楹之間，周人殯於西階之上何？夏后氏教以忠，忠者厚也，曰生吾親也，死亦吾親也，主人宜在阼階。殷人教以敬，曰死者將去，又不敢客也，故置之兩楹之間，周人共夾而敬之。周人教以文，曰死者將去，不可又得，故賓客之也。《檀弓》記曰：「夏后氏殯於阼階，殷人殯於兩楹之間，周人殯於西階。」

《稽命征》曰：「天子舟車殯何？為避水火災也。故棺在車上，車在舟中。」臣子更執紼，晝夜常百二十二人。紼者，所以掌持棺也。故《禮》曰：「天子舟車殯，諸侯車殯，大夫攢塗，士瘞。」尊卑之差也。

祖於庭何？盡孝子之恩也。祖者，始也，始載於庭也。乘軸車辭祖檷，故名為祖載也。《禮》曰：「祖於庭，葬於墓。」又曰：「適祖，升自西階。」

所以有棺槨何？所以掩藏形惡也，不欲令孝子見其毀壞也。棺之為言之貌，所以藏屍令貌全也；槨之為言廓，所以開廓闢土無令迫棺也。《禮王制》曰：「天子棺槨九重，衣衾百二十稱於領」；大度曰：「公侯五重，衣衾九十稱；士再重。」禮曰：「大夫有大棺三重，衣衾五十稱；士無大棺二重，衣衾三十稱。單袷備為一稱。」《禮檀弓》曰：「天子棺四重，水光革棺被之，其厚三寸。地棺一，梓棺二，柏槨以端，長六尺。」

有虞氏瓦棺，今以木何？虞尚質，故用瓦。夏后氏益文，故易之以┼周，謂┼木相周，無膠漆之周也。殷人棺槨有膠漆之用。周人浸文，墻置翣，加巧飾。喪葬之禮，緣生以事死，生時無，死亦不敢造。太古之時，穴居野處，夜皮帶革，故死衣之以薪，內藏不飾。中古之時，有宮室、衣服，故衣之幣帛，藏以棺槨，封樹識表，體以象生。夏殷彌文，齊之以器械。至周大文，緣夫婦生時同室，死同葬之。

尸柩者，何謂也？尸之為言失也，陳也，失氣亡神，形體獨陳；柩之為言究也，久也，不復章也。《曲禮》曰：「在床曰尸，在棺曰柩。」

崩、薨別號，至墓同，何也？時臣子藏其君父，安厝之義，貴賤同。葬之為言下藏之也。所以入地何？人生於陰，含陽光，死始入地，歸所與也。天子七月而葬，諸侯五月而葬何？尊卑有差也。天子七月而葬，同軌必至；諸侯五月而葬，同會必至，所以慎終重喪也。

《禮》曰：「塚人奉圖。先君之葬，君居以中，昭、穆為左右，群臣從葬，以貴賤序。」

合葬者何？所以固夫婦之道也。故《詩》曰：「谷則異室，死則同穴。」又《禮檀弓》曰：「合葬，非古也，自周公已來未之有改也。」

葬於城郭外何？死生別處，終始異居。《易》曰：「葬之中野。」所以絕孝子之思慕也。《傳》曰：「作樂於廟，不聞於墓；哭泣於墓，不聞於廟。」所以於北方何？就陰也。《檀弓》曰：「孔子卒，所以受魯君之璜玉葬魯城北。」又曰「於邑北北首，三代之達禮也。」

封、樹者，所以為識。故《檀弓》曰：「古也墓而不墳，今邱也。東西南北之人也，不可以不識也。於是封之，崇曰尺。」春秋《含文嘉》曰：「天子墳高三仞，樹以松；諸侯半之，樹以柏；大夫八尺，樹以欒；士四尺，樹以槐；庶人無墳，樹以楊柳。

